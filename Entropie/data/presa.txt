•	Mai multe firme de salubritate care ridică gunoaie din Ilfov și București le descarcă pe o rampă de transfer apărută în zona de nord a Capitalei, în condiții suspecte. Firma care o deține a declarat în documente că în jurul rampei sunt doar terenuri virane, deși în imediata apropiere se află un ansamblu rezidențial în construcție și o pistă de karting. Oamenii se plâng de mirosuri și acuză operatorul că și-ar fi obținut autorizația ilegal, încălcând normele de distanță.
•	Unul dintre asociații firmei care operează stația de transfer a fost membru în PSD Ilfov, iar șefa instituției care i-a dat autorizația a avut-o ca director de cabinet pe sora Gabrielei Firea. Printre firmele care descarcă deșeuri pe această rampă de transfer se numără și Ecovol SA, compania de salubritate a Primăriei Voluntari, condusă de Florentin Pandele.
•	Povestea acestei rampe apărute în Tunari, o comună limitrofă a Capitalei, e doar o piesă din puzzle-ul unei afaceri foarte profitabile: procesarea cantităților imense de gunoi pe care le produce Bucureștiul. La mijloc sunt mulți bani și multe interese politice.
În capitala României se produc, anual, peste un milion de tone de deșeuri. Până de curând, acestea ajungeau în trei gropi de gunoi – Vidra, Chiajna și Glina – însă aceasta din urmă a fost închisă anul trecut pentru că nu respecta normele de mediu.
O felie consistentă din piața deșeurilor a rămas, astfel, neacoperită, așa că lângă Oltenița (județul Călărași) a apărut rapid o stație de procesare a deșeurilor operată de firma Utiltrailer SA, care a încheiat contracte cu mai multe firme de salubritate din București.
Cum între București și Oltenița sunt 60 de kilometri – un drum prea lung pentru ca mașinile de gunoi să-l parcurgă cu fiecare încărcătură – noua afacere intrată pe piață avea nevoie și de o rampă de transfer unde să descarce provizoriu deșeurile, înainte de a fi încărcate în camioane și transferate la Oltenița.
Această rampă de transfer a apărut, la începutul anului, în comuna Tunari, chiar pe centura Capitalei, fiind deținută de firma Cassano Metal SRL. Cassano și Utiltrailer sunt conectate prin acționari comuni sau aflați în relații de rudenie.
Ambele firme au contracte de prestări servicii cu mai multe firme de salubritate din Ilfov și București, între care Supercom SA, firma fostului senator PSD Ilie Ciuclea, care strânge deșeurile din Sectorul 2, și Salubritate și Deszăpezire Sector 3, înființată de primarul Robert Negoiță.
Cassano Metal SRL are contract și cu SC Ecovol SA, companie care aparține Primăriei Orașului Voluntari. Saci plini cu gunoi, inscripționați cu numele firmei Ecovol, au fost fotografiați în incinta rampei de transfer din Tunari încă din luna ianuarie a acestui an, când Cassano Metal nu avea autorizație de mediu pentru a deschide rampa. Reprezentanții Cassano spun că a fost „o greșeală de comunicare”.
Sacii de gunoi de culoare verde, inscripționați cu numele firmei Ecovol, au fost fotografiați pe rampa din Tunari încă din luna ianuarie
Trei luni mai târziu, Cassano a obținut și autorizația de mediu pentru rampa de transfer a deșeurilor, cu toate că în imediata apropiere se află un complex rezidențial în construcție, iar legea prevede o distanță de minim 200 de metri față de zonele locuite.
Odată intrată în legalitate, rampa a început să primească zilnic zeci de mașini de gunoi ale unor firme controlate de oameni cu multă influență politică. Deșeurile sunt descărcate pe o platformă betonată, în interiorul sau în vecinătatea unui cort deschis, pentru ca ulterior să fie puse în camioane de mare tonaj și transportate către Oltenița.

În jurul rampei plutește un miros înțepător, iar oamenii care au afaceri în jur sunt revoltați. Primarul din Tunari admite și el că rampa n-ar fi trebuit să obțină aviz dacă s-ar fi respectat regula celor 200 de metri distanță. „Planul parcelar al zonei arată că în proximitatea terenului funcționeză o benzinărie Lukoil și un circuit de karting pe latura de est, iar pe latura de nord se dezvoltă un complex rezidențial cu 74 de imobile reglementat prin plan urbanistic zonal încă din 2013. Nu înțeleg cum a primit autorizație de mediu această rampă de transfer deșeuri”, spune primarul Alexandru Neacșu.

Autorizația a fost emisă pe 27 aprilie 2020 de Agenția pentru Protecția Mediului (APM) Ilfov. Inspectorii APM au fost chiar la fața locului și au consemnat că „amplasamentul operatorului economic este situat în zona de centură, cu terenuri virane în jur”.
Cum s-a ajuns la această situație în care un circuit de karting, mai multe case și un plan urbanistic zonal (PUZ) au fost șterse de pe hartă pentru ca o rampă de gunoi să primească aviz? Nu avem un răspuns, dar avem o mulțime de indicii.
Autorizația de mediu a fost semnată de Gabriela Dorojan, șefa APM Ilfov, ajunsă la conducerea acestei instituții încă din 2013. Aici a avut-o consilier pe Angelica Cobzaru, sora Gabrielei Firea, primarul general al Capitalei. În 2018, în timpul Guvernului Dăncilă, Dorojan a fost numită comisar general la Garda Națională de Mediu și a luat-o cu ea pe sora Gabrielei Firea, în aceeași funcție de consilier. În ianuarie 2020, Gabriela Dorojan a demisionat după ce ministrul Mediului i-a reproșat că Primăria Capitalei nu a luat nicio amendă de la Garda de Mediu pe tema poluării aerului. După demisie, s-a întors la conducerea APM Ilfov împreună cu sora Gabrielei Firea. În aprilie, a semnat avizul de mediu pentru firma Cassano Metal SRL.
Răzvan Vasilică Stoica, unul dintre asociații Cassano, vine tot din sfera de influență a PSD Ilfov. Stoica a intrat în organizația județeană a PSD în anul 2015, pe când aceasta era condusă de tandemul Gabriela Firea – președinte – și Florentin Pandele – soț și vicepreședinte. La începutul lui 2016, pentru scurt timp, a fost viceprimar cu atribuții de primar în comuna ilfoveană Dobroești, unde l-a avut coleg pe Cătălin Raimond Dorojan, pe atunci secretarul primăriei. Acesta este soțul Gabrielei Dorojan, șefa APM Ilfov și cea care a semnat avizul de mediu pentru firma Cassano Metal.
Tot în 2016, Răzvan Vasilică Stoica a fost candidatul PSD la alegerile locale din Dobroești, propus de Florentin Pandele, dar a ieșit pe locul trei în cursa electorală. La aceleași alegeri, Gabriela Firea ajungea primarul Capitalei și Stoica n-avea să rămână nici el pe drumuri. În aprilie 2017 era propus membru în Consiliul de Administrație al firmei de salubritate în care Consiliul General București deține 50 la sută (RER Ecologic Service București REBU SA). Ordinea de zi a ședinței arată că a fost pus în funcție cu votul majoritar al PSD. „Datorită experienței mele în administrație. Asta m-a propulsat, sunt un bun organizator și așa mai departe”, ne-a explicat Răzvan Vasilică Stoica, a cărui carieră în administrație a început cu funcția de arhivar la primăria din Ștefăneștii de Jos (Ilfov).
Dacă această înșiruire de nume și elemente biografice a devenit prea obositoare, să încercăm și o reprezentare schematică.
Ceea ce pe ecran apare ilustrat cu forma unor săgeți, în viața reală se traduce în nesfârșite ramificații de interese și cumetrii politice. Când se pun în mișcare, acestea reușesc să se ridice deasupra regulilor după care funcționează restul cetățenilor.
„Între proprietatea mea și rampa de gunoi este doar un canal de patru metri și un drum de exploatare tot de patru metri lățime. Eu am un plan urbanistic zonal aprobat încă din 2013 pentru construirea unui ansamblu rezidențial și am obținut inclusiv aviz de mediu de la APM Ilfov. Acum, ultima casă ce se va construi va fi la 25 de metri de rampa de gunoi. Ei trebuiau să păstreze o distanță de minim 200 de metri față de proprietatea mea, așa cum prevede legea”, spune dezvoltatorul Constantin Robu, care a constatat că nu toată lumea face afaceri după aceleași legi.
Traian Moldovan, administratorul circuitului de karting aflat gard în gard cu rampa de transfer al deșeurilor, e la fel de nedumerit: „Noi suntem aici din anul 2003. Ei zic în autorizația de mediu că au în jur teren viran și că aici e zonă industrială. Deci noi nu existăm, dacă e să ne luăm după ei”.
Pe rampa de transfer din Tunari se descarcă și se încarcă deșeuri inclusiv în afara cortului tehnic. Autorizația de mediu nu permite manipularea gunoaielor decât în interiorul acestuia.
Întrebată de Recorder cum a fost posibilă autorizarea stației de transfer din Tunari atât de aproape de un complex rezidențial în construcție și de un circuit de karting, șefa Agenției de Protecție a Mediului (APM) Ilfov a spus că operatorul (firma Cassano Metal) a declarat în acte că e zonă industrială. „Dacă au mințit, au făcut-o pe propria răspundere. Colegii mei au fost pe teren și în acel moment nu exista nicio construcție la mai puțin de 200 de metri de amplasamentul respectiv, eu așa știu. În cazul în care apar case la o distanță mai mică, atunci se poate solicita suspendarea activității”, ne-a declarat Gabriela Dorojan.
Firma Cassano Metal, cea care deține rampa din Tunari, a preferat să ne răspundă la întrebări prin intermediul unei case de avocatură, insistând pe ideea că în jur se află terenuri virane și că totul s-a făcut legal.
„Rampa de transfer este situată în zona de centură și se învecinează cu terenuri virane pe toate punctele cardinale. Rampa de transfer deșeuri de la Tunari respectă reglementările în vigoare privind amplasarea stațiilor de transfer fiind situată la distanțe mai mari de 200 de metri față de cele mai apropiate zone rezidențiale existente. Nu cunoaștem cui aparțin terenurile virane învecinate și nici ce intenții au proprietarii acestora cu privire la utilizarea sau valorificarea acestora. Este cert că la momentul autorizării activității în vecinătatea amplasamentului nu existau zone rezidențiale sub limitele legale impuse”, se arată în răspunsul firmei Cassano (răspunsul integral poate fi citit aici).
În documentația pe care au depus-o la APM Ilfov pentru autorizare, Cassano susține că distanța față de locuințele învecinate este, de fapt, de 800 de metri.
La rândul său, Constantin Robu, dezvoltatorul ansamblului rezidențial aflat în vecinătatea rampei de deșeuri, susține că distanța față cea mai apropiată casă construită în acest moment este de 150 de metri. „Am deja oameni care locuiesc în acest complex. Vă dați seama că nimeni nu poate locui lângă o rampă de gunoi”.
Robu și ceilalți antreprenori care au afaceri în zonă au depus plângeri la Garda de Mediu Ilfov, la Agenția de Protecție a Mediului Ilfov, la Apele Române și la Primăria Tunari, acuzând că rampa de transfer a deșeurilor a obținut în mod ilegal avizele de funcționare.
Comisarii Gărzii de Mediu Ilfov au aplicat firmei Cassano Metal o amendă de 60.000 de lei, insistând pe „interzicere a depozitării oricăror tipuri de deșeuri în afara spațiilor autorizate și pe montarea unei instalații de pulverizare pentru neutralizarea mirosurilor”.
Iar Primăria Tunari a amendat firma cu 100.000 de lei, pentru construcția fără autorizație a cortului de depozitare și a altor echipamente.
Agenția de Protecție a Mediului (APM) Ilfov rămâne pe poziție și susține că avizarea rampei de transfer din Tunari este acoperită de lege, răspunderea fiind a companiei dacă aceasta a mințit în documentele de autorizare.

Pe data de 18 iunie 2019, Prim-ministra Maia Sandu a discutat la Guvern cu reprezentanții mass-media soluții pentru asigurarea funcționării unei prese libere și independente (Video). S-a discutat mult (peste 90 minute), până când tot auditoriul și-a epuizat subiectele stringente în viziunea lor. Doamna Premier a promis un plan de acțiuni în decurs de o săptămână, solicitând aportul celor din sală.

 Peste o săptămână, Comisia Parlamentară responsabilă de mass-media, în frunte cu Adrian Lebedinschi, a organizat o ședință aproximativ similară, doar că participanții au fost mai diversificați (Video). De asemenea, s-a discutat suficient timp, au fost enunțate necesitățile, grijile și îngrijorările din domeniu, unii chiar au reușit să se certe, în timp ce dl Lebedinschi promitea deschidere, transparență și voință din partea comisiei de profil față de solicitările și proiectele transmise de către presă.
Ambele discuții au trasat multiple aspecte, necesități și probleme: funcționarea deficientă a legilor din domeniu, necesitatea ajustării în continuare a cadrului normativ din domeniu, elaborarea Strategiei de dezvoltare a mass-media, eliminarea barierelor în accesul la informație, securitatea informațională, problemele pieței de publicitate, concurența neloială, costurile exagerate pentru mass-media în clădirile care sunt în gestiunea Guvernului, deficiențele distribuției ziarelor de către Poșta Moldovei, creșterea prețului la hârtia de ziar, activitatea Consiliului Audiovizualului, dominația în audiențe și publicitate a televiziunilor cu retransmisie din Federația Rusă, securitatea jurnaliștilor, reformele necesare la Moldova 1, reglementarea utilizării dronelor, necesitatea facilităților fiscale pentru mass-media, necesitatea instituirii unui mecanism de subvenționare a mass-media, etc.


În linii mari, problemele mass-media sunt mult mai vechi și profunde, și trebuie abordate la nivel macro, dacă însăși mass-media, societatea, dar și politicul în mod special, ar fi de acord să-și asume o reformă adevărată, corectă și cu impact a domeniului, în spiritul bunelor practici internaționale și moderne, făcând abstracție de interesele proprii sau de grup.
Sunt câteva direcții care trebuie abordate și resetate într-un mod mai curajos și categoric, pentru că multe din cele făcute în ultimii 15-20 de ani s-au realizat prin decizii cu jumătăți de măsură sau au reprezentat consecințele unor circumstanțe nefericite și interese de grup.
Niciodată statul nu a avut o viziune clară, determinată și un rol asumat în elaborarea politicilor. Pe de o parte, statul s-a bazat pe suportul financiar al partenerilor de dezvoltare, care de-a lungul timpului, destul de des, își determinau prioritățile reieșind din percepții subiective sau discuții private, ajungând să investească în domeniul mass-media sumar peste 3 milioane dolari SUA pe an, și aici nu voi deschide paranteza eficienței și sustenabilității... De altă parte, statul a solicitat constant implicarea societății civile pentru orice, chiar dacă expertiza celor 2 “principale” ONG-uri de media nu este universală, iar experiența practică este aproape nulă. Niciodată prioritățile reformării sau dezvoltării mass-media nu a strâns la aceiași masă toți actorii: statul, instituțiile media, agențiile de publicitate, societatea civilă, donatorii, pentru a discuta lucruri de sistem, cu adevărat importante pentru domeniu. Toți își “păzesc cu grijă scheletele din dulapuri” și se tem să-și asume deciziile, să recunoască greșelile, efortul insuficient, să-și asume discuții cinstite, să se certe, să se supere între ei, dar în final să facem toți împreună niște reforme adevărate.
Majoritatea acțiunilor, fiind interdependente, trebuie abordate concomitent, în paralel, pentru ca domeniul mass-media să devină o industrie sustenabilă, care să genereze suficiente resurse pentru dezvoltarea sa, pentru producere de conținut, de oameni, de bani, de educație, și impact de democratizare în societate.
Priorități sunt absolut toate aspectele care vizează domeniul mass-media, pentru că situația per general este atât de gravă și delăsată, încât puținii cunoscători și profesioniști aproape că nu mai cred că este posibil ca domeniul să fie transformat și reconstruit într-un mod corect și adevărat, cu impact, efecte și rezultate.
Oricum, o să mă opresc la câteva aspecte și necesități imediate.
1. Ajustarea cadrului legal în domeniul mass-media

Revenirea la proiectele de legi elaborate în cadrul Grupului de Lucru pentru perfecționarea legislației mass-media. Este vorba de proiectele de legi de modificare a Legii privind accesul la informație, Legea cu privire la libertatea de exprimare, Legea privind protecția datelor cu caracter personal, modificarea legislației pentru crearea facilităților fiscale și procedurale pentru mass-media, legea cu privire la publicitate la care s-a muncit mult, dar care consider că mai trebuie consultată obligatoriu cu agențiile de publicitate. De asemenea, ar mai fi și alte legi care necesită modificări.
În același timp, este necesar un efort pentru finalizarea proceselor în vederea asigurării bunei implementări a legilor elaborate în cadrul Grupului de Lucru care au fost adoptate deja. Codul Serviciilor Media Audiovizuale al Republicii Moldova trebuie implementat până la capăt prin elaborarea și aprobarea tuturor regulamentelor care reies din acesta. După adoptarea Concepției Naționale de dezvoltarea a mass-media din RM, trebuie elaborată Strategia de dezvoltare a mass-media și Planul de Acțiuni de implementare. Legea privind atragerea investițiilor străine în domeniul producției de film și alte opere audiovizuale trebuie pusă în acțiune prin aprobarea de către Guvern a Regulamentului privind instituirea Schemei de investiții în domeniul producției de film și alte opere audiovizuale. În partea ce ține de Concepția Securității informaționale, a fost adoptată deja Strategia și Planul de acțiuni, dar trebuie demarate acțiunile de implementare pentru că nu se cunoaște despre nicio acțiune privind implementarea acestor documente.
2. Piața de publicitate

Cu toate emoțiile și multitudinea de necunoscute existente, această direcție trebuie abordată cu multă atenție, corectitudine și aplicând practicile internaționale. Ar fi foarte binevenite niște consultări asumate de către stat, în care să participe agențiile de publicitate, media audiovizuală, online și scrisă, statul în calitate de regulator și factor determinant în politicile din domeniu, marii clienți, numărătorul național. Este necesară o discuție serioasă și deschisă la nivel profesionist, chiar dacă vor fi certuri mari și supărări, pentru că domeniul e plin de frustrări, invidie, ură, concurență neloială, lipsă de cunoștințe, toate acestea determinând subdezvoltarea pieței și a domeniului în general.
Abordarea pieței de publicitate trebuie să fie complexă, pentru că este direct dependentă de piața de conținut, de calitatea mass-mediei autohtone, de profesionalismul jucătorilor din domeniu. Spre regret, încă avem televiziuni care vând per minut și nu per GRP, televiziunile nu sunt în stare să producă emisiuni și show-uri distractive de calitate, Moldova nu are niciun serial TV autohton, nu avem aproape nimic din ce ar constitui audiovizual autohton. Greșeala cea mai mare o face media că nu se consultă cu agențiile de publicitate care le-ar sugera ce și cum să producă pentru a vinde mai bine, pentru a ajunge mai ușor la consumator și multe alte aspecte.
Audiovizualul constituie locomotiva în domeniul mass-media. De la TV pornesc audiențele, banii, impactul și influența. Astăzi în Republica Moldova activează 59 de televiziuni, dintre care mai importante sunt 15-17, toate locaționate în Chișinău. Celelalte sunt TV-uri regionale sau locale, care spre regret sunt de fapt niște studiouri de creație mai curând, dar nu televiziuni. Jumătate dintre acestea retransmit TV MIR al CSI-ului, având inserții de programe și știri locale. Televiziunea este o instituție cu multiple atribute. Nu poți face televiziune cu 5 angajați și nici cu 15. În același timp, experiența ultimilor 9 ani, în care aceste televiziuni regionale au beneficiat de peste 7 milioane dolari SUA asistență din partea donatorilor externi, demonstrează că acest model nu este sustenabil, iar lipsa pregătirii speciale manageriale, lipsa resurselor locale, modernizarea prea rapidă a domeniului, concluzionează clar necesitate reformării lor.
Revenind la televiziunile din Chișinău, 10 din 17 sunt bazate pe retransmisie, 8 dintre acestea au origini din Federația Rusă, tot acestea acumulând aproximativ 65-70% din audiențe și din banii din piață. Asta este unul din principalele impedimente de dezvoltare a audiovizualului din toate punctele de vedere. Asta e principalul motiv de ce nu avem bani de dezvoltare, de ce conținutul TV autohton este de calitate slabă, de ce avem prea puțini profesioniști în domeniu, de ce nu există case de producții independente care să producă pentru televiziuni, de ce nu există concurență adevărată și multe alte de ce-uri. Acest model s-a instaurat istoric în Moldova de la începutul anilor 90, când era simplu să retransmiți, să produci local 2 buletine de știri și un talkshow săptămânal și așa deveneai televiziune quasi-autohtonă. De altfel, unii aproape că mențin acest model și acum. Mai târziu, au pornit interesele de bani, influență și impact, motive din care Moldova trăiește cu o industrie simulată și nu este în stare să producă conținut autentic și de calitate, iar staruri autohtone sunt prezentatorii de talkshow-uri care exploatează circul politic ca marfă care se vinde cel mai bine conform audiențelor tuturor timpurilor de la independența Moldovei.
3. Trecerea de la retransmisii în baza licențelor autohtone, la retransmisii în original

Conform practicii internaționale, toate televiziunile în retransmise ar trebui să fie distribuite în original, fără a avea acces la piața de publicitate, exact cum se întâmplă în toate țările care își doresc dezvoltarea industriei naționale. Până și Kazahstan și Belarus au procedat astfel, iar Moldova din cauza intereselor un grup mic nu se poate rupe din clubul țărilor din Asia Centrală, care încă au același sistem. Această tranziție ar asigura dezvoltarea rapidă (2-4 ani) a audiovizualului autohton și totodată ar asigura dreptul consumatorilor de a avea acces la content original inclusiv din Federația Rusă, pentru cei care își doresc.
Paradoxul este că în cazul în care proprietarii televiziunilor în retransmisie ar face evaluări ale beneficiilor unei asemenea schimbări în piață, ar vedea că sunt cei mai pregătiți la nivel de resurse pentru un asemenea pas și ar avea beneficii mai mari pe termen mediu și lung. În același timp, în scurt timp am putea spune că Republica Moldova are audiovizual autohton, care produce, se dezvoltă și are perspective.
Această schimbare pe cât de radicală pare, pe atât de benefică ar fi pentru întreg domeniu media. În termen foarte rapid ar impulsiona valorificarea jurnaliștilor și a personalului creativ și tehnic, ar stimula creșterea salariilor și a investițiilor în domeniu, dezvoltarea domeniului prin investițiile directe în produsul autohton, dezvoltarea caselor de producții de conținut audiovizual, creșterea valorii publicității și a efortului intelectual, creșterea pieței publicității prin comprimarea audiențelor, diversificarea instrumentelor publicitare, eliminarea concurenței neloiale, diminuarea influenței conținutului propagandistic străin, iar de aspectele educative nu mai comentez, etc., etc. ...
Desigur, renunțarea la retransmisiile bazate pe licența de televiziune autohtonă este din categoria celor categorice și necesită un termen de tranziție (1 – 2 ani), efort din partea celor ce administrează astăzi televiziuni, efort de instruire pentru toate profesiile din domeniul audiovizual, efort de infrastructură pentru producții și multe altele, dar soluții pentru toate acestea există. Importantă este voința. Mai mult decât atât, ultimul an au apărut multiple proiecte de susținere a producției autohtone din sursele partenerilor de dezvoltate, care de asemenea fac un efort de construire a unui hub de producții multimedia și film. Este imposibil de reconstruit bazele industriei media peste noapte, dar Republica Moldova nici măcar nu se mișcă în direcția aceasta.
4. Securitatea informațională

Este un subiect foarte vulnerabil, pe care toți îl trec prin prisma poziționării geopolitice sau obiectivelor de partid, dar care în mod real ține de noi – cetățenii țării noastre, de valorile naționale.
Mass-media este o afacere de importanță socială, în care instituțiile media trebuie să-și asume responsabilitatea informării corecte, educației civice și patriotice, promovării valorilor naționale și multe altele, extrem de importante pentru formarea unei societăți progresiste și moderne.
Urmare a tuturor intereselor, acțiunilor și inacțiunilor, la ziua de azi în Republica Moldova sunt distribuite prin rețelele de cablu și IP TV un număr de 292 de canale TV, dintre care 201 sunt în limba rusă, iar 104 având originea în Federația Rusă. În același timp, din 1148 de ziare și reviste distribuite și vândute în țara noastră, 936 sunt în limba rusă. În online nu a avut nimeni curajul să contorizeze, dar și acolo cred că e ușor de groază. Pe social media oarecum s-a echilibrat Facebook cu Ok.ru și VK, fiind la egalitate ca număr de abonați, dar impactul și influența conținuturilor distribuite ar trebui să fie un domeniu de interes pentru instituțiile de stat, inclusiv serviciile speciale. Până și 50% din publicitatea audiovizuală difuzată este în limba rusă.
Este mult de vorbit și de discutat despre paradigma anti-propagandei, pentru că, combaterea propagandei trebuie să se bazeze pe o abordare foarte largă și complexă, care să includă și legi, și educație, și monitorizare sistematică, și acțiuni hotărâte, și instituții implicate, și colaborări internaționale, și multe altele... Nu e glumă, pentru că 95% din cetățeni au televizor acasă, 99% se uită zilnic la TV, pentru că e cea mai ieftină formă de recreere, iar 76% vor filme dublate cu voce în limba rusă. Consumul de media ține foarte mult de deprindere, dar funcționează ca un supermarket. Dacă schimbăm gradual calitatea și originea mărfii, oamenilor o să le placă să consume produse mai calitative și mai naturale pentru spațiul în care ne aflăm geografic.
În același timp, este important de înțeles că Securitatea informațională nu este despre a fi împotriva Rusiei sau altor state. Este despre cum ne protejăm statul nostru Republica Moldova și cetățenii noștri care formează o societate multietnică de influențele unor rău-voitori, despre cum ne opunem celor care vor ca Republica Moldova să nu se dezvolte în mod democratic, cărora le convine ca oamenii să fie mai puțin educați pentru ai putea manipula ușor cu dezinformări și știri false.
Un singur articol în Codul Serviciilor Media Audiovizuale este absolut insuficient. Trebuie să intre în vizor presa scrisă și online-ul, în limitele libertății și corectitudinii bunelor practici internaționale. Trebuie demarate procesele de implementare a Concepției și Strategiei Securității informaționale. Trebuie să începem să muncim pe această direcție.
5. Profesionalizarea domeniului mass-media

Aici e atât de mult de vorbit, astfel încât concluzia cea mai simplă este – ștergem tot și, de la capăt ... așa că o să mă limitez doar la câteva aspecte în ce e de făcut:
Trebuie ajustate programele de instruire în instituțiile formative, care să se bazeze pe cele mai avansate elaborări teoretice și practice în domeniul mediatic, pe măsură să răspundă, inclusiv, provocărilor și riscurilor generate de evoluția tehnologiilor informaționale.
Trebuie elaborate, adoptate și implementate politici, care să lichideze disonanța actuală între competențele cadrelor didactice și provocările domeniului media; să fie modernizată infrastructura educațională în conformitate cu noile obiective educaționale; să sporească impactul instruirii asupra dezvoltării domeniului mediatic; să optimizeze raportul între cadre pregătite – cadre angajate.
Să fie actualizat periodic Nomenclatorul domeniilor de formare profesională şi al specialităților în învățământul superior.
Să fie elaborat un curs obligator de instruire în instituțiile de învățământ preuniversitar și universitar în materie de educație mediatică.
Să fie asigurată monitorizarea permanentă multi-aspectuală a activităților din domeniul mediatic și să fie efectuată o evaluare complexă anuală a stării domeniului mediatic.
Mai sunt minim 15 acțiuni sistemice de întreprins pentru a readuce profesionalizarea domeniului pe direcția care ar produce schimbări chiar din primii 2 ani.
De asemenea, este importantă crearea și funcționarea serviciilor ombudsmanilor de presă. La fel de importantă este instituirea unei entități responsabile de coordonarea și implementarea politicilor de stat în domeniul mass-media, fie sub formă de grup consultativ, fie instituție de stat, fie consilier al Prim-ministrului. Cineva trebuie să fie responsabil și să-și asume.
Aici o să mă opresc. Vă mulțumesc că ați avut răbdare să citiți și promit să revin cu alte ocazii, pentru că mai sunt extrem de multe aspecte care trebuie abordate, discutate și găsite soluții pentru a transforma mass-media într-o industrie autentică, sustenabilă și independentă, astfel încât să nu mai poată nimeni atenta la demnitatea și libertatea acesteia, iar interesele de grup să nu prevaleze interesului național.
Sorin Velcu este unul dintre principalii gangsteri din gașca de pe Riviera Maya iar curtea mamei sale, din Craiova, devenise seif pentru o parte din veniturile ilicite ale grupării.
Îngroparea banilor este o practică veche. În Columbia anilor ‘90, marii traficanți de droguri, în frunte cu Pablo Escobar, ascundeau tone de bancnote în gropi împrăștiate de-a lungul întregii țări. Columbienii visează și astăzi că ar putea da peste una dintre comorile îngropate și uitate de cartelul din Medellin, după moartea sa din 1993.
Familia Velcu a fost o celulă de bază în gruparea de pe Riviera Maya. Sorin și tovarășii lui clonau cardurile turiștilor din Mexic printr-o schemă sofisticată de sabotare a unei rețele de bancomate. Apoi, mergeau în deplasare: călătoreau în toată lumea pentru a retrage bani de pe cardurile copiate, acoperindu-și astfel urmele.
Pe 13 ianuarie 2020, Sorin Velcu a fost trimis în judecată pentru șantaj și constituire de grup infracțional organizat.

Sorin Velcu a fost arestat în Bali (Indonezia), alături de mai mulți membri ai familiei sale.
Rechizitoriul întocmit de procurori arată că tot familia Velcu îi furniza bani și  Rebecăi Tudor, soția lui Florian Tudor.
Gruparea lucra în special cu cash, așa că tranzacțiile se făceau personal. În puținele cazuri când nu se puteau căra banii peste ocean, transferurile se efectuau prin servicii electronice precum Western Union. Acestea erau însă plafonate la cel mult 3.000 de euro pentru a nu declanșa alerte de spălare de bani.
Martorii din dosar, ale căror declarații au fost văzute de OCCRP, arată că Rebeca Tudor și alți membri ai grupării foloseau persoane care nu aveau nicio legătură cu activitățile infracționale. Acești interpuși jucau rolul destinatarului, ridicau banii trimiși din Mexic, din SUA sau din alte țări din lume, apoi îi predau cash grupării.
Printre interpușii de ocazie, procurorii au identificat zeci de studenți, muncitori din construcții și un preot. Majoritatea au fost plătiți cu sume derizorii pentru rolul lor în schema infracțională, iar alții, deloc, după cum susțin chiar ei în fața autorităților.
Documentele juridice confirmă că aceeași metodă era folosită și la celălalt capăt al tranzacțiilor. Spre exemplu, când s-au făcut transferuri din statul american Florida, expeditorii au fost niște simpli cetățeni venezueleni, fără legături cu gruparea infracțională.
Un raport al Oficiului Național de Prevenire și Combatere a Spălării Banilor a analizat tranzacțiile și a concluzionat că transferurile au fost fragmentate tocmai pentru a nu atrage atenția. Raportul a ajuns pe masa polițiștilor din Craiova în 2016, dar s-au luat măsuri abia în 2019.
Chitanțele Western Union consultate de OCCRP arată că, în cazul sumelor mici, expeditorul trebuie să prezinte doar un act de identitate, o adresă și numele destinatarului. Pentru sume mai mari, expeditorul trebuie să dea detalii și despre proveniența banilor. Dacă suma este spartă și transferată în tranșe mai mici, avertismentele anti-spălare de bani sunt declanșate oricum pentru că algoritmul identifică și cumulează transferurile repetitive, când expeditorul și destinatarul rămân aceiași, explică un specialist în combaterea spălării banilor.
Pentru a păcăli algoritmul, gruparea a folosit intermediari luați la întâmplare, de la care strângeau apoi banii lichizi.
Anchetatorii români au ajuns la concluzia că, în multe cazuri, teancurile de bani ajungeau în mâinile a doi membri ai grupării – Luigi Popescu și Filip Sărdaru (socrul lui Sorin Velcu).
În alte cazuri, gruparea folosea mijloace mai primitive pentru a transporta banii murdari. Documentele din dosar arată că, de multe ori, ascundeau bancnote în colete pe care le trimiteau în România prin DHL, alteori pur și simplu își lipeau teancuri de bani de corp și treceau așa prin aeroporturi.
Un ciclu complet de spălare de bani
Faptul că grupul lucra în special cu bani lichizi a îngreunat munca anchetatorilor. Nu rămânea nicio urmă electronică, niciun detaliu despre membrii grupării.
Sunt însă câteva tranzacții făcute prin bancă care arată circuitul banilor dintre Mexic și Craiova și modul de operare al gangsterilor de pe Riviera Maya.
În 2016, Tudor Florian i-a trimis soției sale 109.755 de euro în două tranșe în timp ce fratele lui vitreg, Adrian Enăchescu, i-a trimis 299.419 euro în cinci tranșe (între 2016 și 2017).
Banii au fost trimiși din Cancun, Mexic locul unde Rechinul și ai săi foloseau firma Top Life Servicios pentru a instala bancomate capcană ca să cloneze carduri bancare la scară industrială.
Rebeca Tudor a primit banii într-o perioadă când își împrumuta firma, numită Seven Residence SRL, ca să ridice un bloc de locuințe în Craiova.
Trei ani mai târziu, pe 21 ianuarie 2019, banii și-au schimbat direcția. Rebeca Tudor i-a trimis 127.000 de dolari fratelui vitreg al soțului ei. Banii au ajuns la Cancun. Imediat după transferul făcut prin aplicația bancară, a fost sunată de bancă ca să dea explicație pentru suma mare pe care tocmai o virase. Soția Rechinului i-a spus reprezentantului băncii că tocmai achitase o datorie mai veche. Era vorba despre o parte din banii primiți în 2016 – 2017.
O analiză atentă a tranzacțiilor financiare care au implicat-o pe Rebeca Tudor în acea zi scoate la iveală spălarea de bani.
În dimineața zilei în care  Rebeca Tudor a transferat 127.000 de dolari la Cancun, firma sa, Seven Residence, a vândut un apartament de 91.000 de euro. Cumpărătorul a achitat un avans de 30.000 de euro care a mers în contul firmei. În aceeași zi, firma i-a transferat 48.000 de euro Rebecăi Tudor în contul personal cu titlul rambursare împrumut. Suma era compusă din avansul dat de cumpărător plus banii aflați deja în contul companiei.
În aceeași zi, Rebeca Tudor a mai adăugat 51.000 de euro cash în contul personal. Procurorii spun că acești bani au venit, cel mai probabil, de la familia Velcu. Banii nu au zăbovit în cont ci au fost transferați de Rebeca în contul deschis de Adrian Enăchescu, fratele Rechinului, la banca Santander din Mexic.
În rezumat, Rebeca Tudor strângea bani de la grupare, îi împrumuta firmei sale de construcții, compania vindea apartamentele și banii din vânzări, curați, erau trimiși înapoi grupării. Un ciclu complet de spălare.
Șerpi, broaște și un Rechin
”Să transformăm Balta Craioviței din pământul șerpilor și al broaștelor într-un tărâm de vis pentru copiii noștri”, a spus Lia Olguța Vasilescu, fostul primar al Craiovei, într-un clip video înregistrat în campania electorală din 2012.
Politicianul se referea la un teren viran de la periferia orașului Craiova. Două parcele din acest teren au fost achiziționate, doi ani mai târziu, de Rebeca Tudor, soția “Rechinului”, și de un asociat al ei. Documentele cadastrale consultate de OCCRP arată că Rebeca Tudor a acționat ca împuternicit al soțului ei, iar Rechinul este stipulat drept coproprietar al uneia dintre parcele. Aici, compania lui Tudor, Seven Residence SRL, a construit un bloc de apartamente și o clădire de birouri. Autorizația de construcție pentru blocul de apartamente a fost semnată de primarul de atunci al Craiovei, Olguța Vasilescu.

Blocul a fost finalizat la sfârșit de 2018 iar actele cadastrale arată că apartamentele s-au vândut cu prețuri cuprinse între 70.000 și 100.000 de euro. Clienții virau banii firmei dezvoltatoare, Seven Residence. De acolo, o parte din ei se întorceau în contul personal al Rebecăi Tudor, sub forma rambursării împrumuturilor pe care femeia le acordase firmei de-a lungul anilor.
Înainte de proiectul Seven Residence, Rebeca Tudor a construit trei vile la periferia Craiovei. Una dintre ele a fost cumpărată cu banii jos de Alin Stroe, alt membru al grupării, care locuiește acum în Cancun. În iulie 2017, Stroe a plătit 122.000 de euro pentru vila construită de Rebeca Tudor.
Stroe s-a aflat în centrul unui conflict izbucnit între foștii și actualii membri ai grupării, soldat cu moartea unui apropiat al Rechinului. 
Gruparea lui Tudor intenționa să deschidă un cazino în Craiova.
Însă banii au fost investiți și în mașini de lux, arată documentele poliției, printre care două Porsche Cayenne, un Chevrolet Camaro, un Mercedes benz CLS 350 CDI și două BMW (X5 și X6), confiscate toate anul trecut în urma perchezițiilor derulate la membrii grupării.
Cash fără frontiere
Și peste ocean, în Cancun, gașca de români a investit sume impresionante.
Pe 19 februarie 2019, Maria Dumitru, în vârstă de 32 de ani, a fost săltată de polițiștii de pe aeroportul din Cancun. Revenea din Panama, însoțită de Gheorghe Dumitru, zis Romeo, soțul ei și fratele lui Sorin Velcu.
Maria căra 80.100 de dolari barbadieni (moneda națională a paradisului fiscal Barbados), echivalentul a aproximativ 40.000 de dolari americani, bani pe care nu-i declarase. Cu câteva zile înainte, doi membri ai grupării Riviera Maya fuseseră reținuți în Barbados, prinși în timp ce clonau carduri la bancomate. Au fost eliberați și expulzați din țară după ce au plătit amenzi în valoare de 20.000 de dolari barbadieni.
Maria le-a spus autorităților mexicane o poveste întortocheată despre cum a primit banii de la un bărbat pe care-l cunoscuse pe internet și care locuia în „țara arabă Israel”. Și că n-a declarat banii la vamă pentru că soțul ei era “foarte gelos”.
Totodată, Maria a susținut că lucra ca menajeră în zona Riviera Maya, fiind plătită cu sume de 15-22 de dolari pe zi. A mai povestit că a fost reținută în Italia, în urmă cu 12 ani, pentru că a furat din tiruri.
Gheorghe Dumitru, soțul Mariei, are un trecut infracțional bogat atât în România, unde a fost condamnat pentru jaf armat în timp ce juca rolul unui polițist, cât și în Germania, unde a fost arestat pentru infracțiuni cu carduri și aderare la grup infracțional organizat.
În decembrie 2013, el a fost condamnat de o instanță românească la șapte ani de închisoare. În 2017, autoritățile i-au deschis un nou dosar penal. Trebuia să fie încă în închisoare în februarie 2019, când a fost prins alături de Maria Dumitru pe aeroportul din Cancun.
Poliția mexicană spune acum că Dumitru este un asociat apropiat al Rechinului. Sediul grupării, aflat în strada Robalo, nr. 52 din Cancun, este monitorizat, iar Gheorghe Dumitru a fost văzut acolo de mai multe ori.
Ascunzișul mexican al Rechinului
Când mașinile deținute de cetățeni români au blocat în mod repetat o stradă din centrul Cancunului, majoritatea vecinilor au decis să contacteze reporterii unui ziar local numit Luces del Siglo.
Unul dintre ei, care a vorbit cu jurnaliștii OCCRP sub protecția anonimatului, povestește că localnicii priveau neputincioși cum casa de la Robalo 52 creștea tot mai mare, era mereu păzită de bărbați înarmați și cum femei „frumoase ca niște păpuși” veneau și plecau. Aceiași vecini s-au certat cu unul dintre bodyguarzi, care i-a obligat să se mute de pe trotuar pentru că blocau accesul în casă.
După ce mascații mexicani au descins la adresă în dimineața zilei de 11 mai 2019, vecinii și-au dat seama că nemulțumirile lor erau, de fapt, îndreptate către cineva puternic. De frică, au decis că este mai bine să tacă.
Vecinul care le făcuse viața grea era tocmai Florin Tudor. În ultimii patru ani, gruparea sa își coordonase de acolo, de pe strada Robalo, schema intercontinentală de fraudă cu carduri. Potrivit presei locale, polițiștii au confirmat că au găsit în casă echipament pentru clonarea cardurilor și alterarea bancomatelor.
Pentru a asigura paza operațiunilor din interior, două dintre firmele grupării au angajat o companie privată de securitate numită Energy Solutions of America.
Gașca lui Tudor cumpărase casa, alături de terenul de lângă aceasta, cu 3,3 milioane de pesos mexicani (213.100 dolari americani) pe 2 iunie 2015. Au folosit pentru asta compania Imobiliaria Investcun, firmă înființată cu trei săptămâni înainte în Mexic pentru operațiuni imobiliare. Acționarul acesteia era Adrian Enăchescu, fratele vitreg al Rechinului.
Înainte de a intra în posesia grupării, casa avea un singur etaj și aparținea guvernului mexican, care o dăduse în folosință Institutului Patrimoniului Imobiliar din Quintana Roo, statul mexican în care se află Cancunul și Riviera Maya.
Gruparea a cumpărat terenul de la o companie imobiliară care aparține unor foști oficiali mexicani, tată și fiu, ambii legați de guvernatori corupți. Tatăl se numește Francisco Evadio Garibay Osorio și este fostul director al Institutului Patrimoniului Imobiliar care funcționa în acea casă. Acesta a negociat personal vânzarea imobilului cu Enăchescu, arată contractele de la notar obținute de OCCRP.

Până la sfârșitul anului 2017, gruparea de pe Riviera Maya a transformat clădirea folosită în trecut de guvern într-o hală de șase etaje, echipată cu sală de sport, restaurant cu circuit închis, ascensor de serviciu și piscină pe acoperiș. În același an, Investcun, firma înființată de fratele Rechinului pentru a cumpăra imobilul, a cheltuit încă 55.000 de dolari pentru a cumpăra o altă casă, pe o stradă alăturată.
Garibay nu e străin de vânzările controversate ale activelor statului. În septembrie 2017, la doi ani după ce vânduse românilor casa din Robalo 52, numele său a apărut într-o plângere înaintată de un ONG mexican către Procurorul General al Mexicului.
Fostul guvernator al Quintana Roo, Felix Gonzales Canto, vânduse 165 de proprietăți de patrimoniu către oameni de afaceri și demnitari. Printre aceștia se număra și Garibay.
Potrivit plângerii înaintate de ONG, Gonzales Canto vânduse 352 de hectare de teren din Tulum, o stațiune litorală mexicană, către o firmă de-a lui Garibay, care apoi a ridicat aici un resort turistic de lux. Prețul a fost de aproximativ un dolar american pe metrul pătrat, deși prețul mediu în zonă este de aproximativ 450 de dolari metrul pătrat. Guvernul a vândut însă de 400 de ori mai ieftin.
Vânzările subevaluate nu sunt o schemă nouă în repertoriul lui Garibay. În timp ce conducea Institutul pentru Patrimoniu Imobiliar, instituția a vândut peste 15 hectare de teren cu un preț de 10 ori mai mic decât valoarea sa reală. Terenul a fost cumpărat de la stat cu 282.000 de dolari și, doi ani mai târziu, revândut cu 3,1 milioane de dolari.
Însă afacerile imobiliare controversate marca Garibay sunt și mai vechi. Pe când se afla la conducerea Institutului Locativ, a vândut fraudulos terenuri din Bonfil, o suburbie a Cancunului, mai multor firme de construcții.
Garibay și fiul său au preluat agenția imobiliară în 2010, direct de la fondatorul ei, Ricardo Antonio Vega Serrador, cunoscut în presa mexicană drept „Țarul Benzinei”. Vega a fost cel care a cumpărat inițial imobilul din Robalo 52. Atât el, cât și partenerul de afaceri cu care a înființat agenția imobiliară au fost ținta mai multor investigații penale pentru spălare de bani, furt de combustibili și achiziții frauduloase de terenuri care au aparținut Institutului Patrimoniului Imobiliar.
Tranzacția cu gruparea Rechinului n-a fost nici pe departe prima ciocnire dintre crima organizată și fiul lui Garibay, Ivan Eliud Garibay Pulido. În februarie 2001, Procuratura Generală a cerut arestarea sa pentru jefuirea unei brutării. Această pată din dosar nu l-a împiedicat însă să fie angajat de un alt guvernator al Quintana Roo, Roberto Borge Angulo, aflat în prezent în închisoare.
În octombrie 2015, ziarul mexican Reforma a dezvăluit că Garibay Jr. era cunoscut pe plan local pentru legăturile cu lumea interlopă. Un om de afaceri numit Luis Manuel Alvarez Adan a făcut acuzațiile într-o serie de e-mailuri trimise Ambasadei SUA din Cancun.
”Am lucrat ca bodyguard pentru Roberto Borge Angulo, guvernatorul regiunii Quintana Roo”, a scris Alvarez Adan într-un e-mail, acuzând autoritățile că ajutau, contra cost, cetățeni cubanezi care ajungeau ilegal pe coastele din Quintana Roo să treacă fraudulos granița către SUA.
Într-un alt e-mail, Alvarez Adan susține că a fost martor atunci când Garibay Jr. colecta taxe pentru crima organizată: ”Îl escortam pe Ivan Eliud Garibay Osorio, director în cadrul Guvernului Local din Zona de Nord și prieten al Guvernatorului, pentru a colecta acei bani din părți diferite ale Cancunului”.
În dimineața zilei de 31 iulie 2018, Álvarehz Adán, bărbatul care i-a acuzat pe Borge și Ivan Eliud de legături cu mafia, a murit spânzurat într-o celulă dintr-o închisoare din Cancun. Fusese încarcerat în urma unor acuzații de șantaj. „Nu a fost suicid, a fost crimă”, spune Raúl Fernández, activist local pentru drepturile omului.
Investițiile de la malul mării
La 10 minute cu mașina de casa lui Tudor se află Puerto Cancun, un cartier de lux ridicată pe malul Mării Caraibilor. Cei care-și permit să locuiască aici se plimbă cu jet ski-urile în jurul portului cochet și socializează în cluburi exclusiviste de pe plajă. Însă luxul ascunde o latură întunecată.

Dezvoltarea fulminantă a regiunii s-a produs în dauna pădurii de mangrove care servea drept ecosistem complex pentru fauna locală și ca barieră naturală în calea uraganelor.
Mai mult, o parte din banii investiți în transformarea zonei a provenit dintr-o uriașă schemă Ponzi, după cum susțin autoritățile americane. Peste 8000 de persoane au fost păcălite și au rămas fără bani.
Și banii negri investiți de gașca românilor de pe Riviera Maya au venit pe context. Documentele obținute de OCCRP și partenerii săi prin solicitări pentru acces la informațiile de interes public către Consiliul Local din Cancun arată că, prin intermediul Investcun, gruparea condusă de Tudor deține cinci apartamente de lux, a căror valoare cumulată depășește 2,2 milioane de dolari americani.
Două dintre acestea sunt amplasate în centrul rezidențial La Laguna și valorează 240.000, respectiv 260.000 de dolari. Când reporterii OCCRP au vizitat locația, agentul imobiliar a arătat că-și cunoaște clienții: „Cumpărați pentru a locui aici, pentru a închiria turiștilor sau pentru investiție, știți dumneavoastră…”, a întrebat acesta, privind cu subînțeles. La Laguna are propriul ponton, pe unde rezidenții aduc de regulă femei, departe de privirile indiscrete, a continuat agentul imobiliar să prezinte avantajele complexului.
La câteva minute de mers pe jos de la ansamblul rezidențial se află Hotelul Renaissance, în care gruparea lui Tudor deține un al treilea apartament, cu o valoare estimată la aproape 75.000 de dolari. A patra proprietate, mult mai scumpă, este chiar alături, în complexul rezidențial Marina Residencial. Acest apartament valorează aproape 440.000 de dolari. Pe toate cele patru apartamente cade astăzi umbra unui zgârie-nori cu 20 de etaje. Ironic, clădirea are forma înotătoarei unui rechin și, de aceea, se numește Shark Tower (Turnul Rechin).

Cea de-a cincea proprietate a grupării este ascunsă sub un cod poștal și mai exclusivist, într-o comunitate rezidențială aflată sub pază non-stop, numită Novo Cancun. În septembrie 2016, Investcun a cumpărat un apartament de lux aici în valoare de 1,65 milioane de dolari.
Investițiile grupării nu se limitează însă la Cancun. Un drum de jumătate de oră cu mașina de-a lungul coastei și ajungi în Puerto Morelos, un sat pescăresc transformat în destinație turistică îmbrățișată de mangrove.
Pentru aproximativ 80 de muncitori angajați de gruparea românească, 30 martie 2019 era zi de salariu. Atunci, Rechinul și mâna sa dreaptă, Cosmin Adrian Nicolae, au fost săltați direct din mașina cu care se îndreptau către Puerto Morelos. Conducând pe autostrada Ruta de los Cenotes, care despică jungla până la plajă, cei doi erau echipați cu un pistol semiautomat, cartușe și echivalentul a aproape 25.000 de dolari.
Documentele din dosar arată că Tudor și Nicolae se îndreptau către un lot de 1.400 de hectare unde construiau un complex rezidențial, cu teren de golf.
Proiectul imobiliar era o colaborare de afaceri dintre Tudor și un libanez, Chakib Naif Ifram al-Boustany, proprietarul unei case de amanet din Cancun. În dimineața zilei de 11 mai 2019, autoritățile au descins în Puerto Morelos, la câteva ore după ce făcuseră percheziții și la casa cu șase etaje a Rechinului.
Soții, găști și locuințe multiple
Rebeca Tudor, femeia care colecta în România banii trimiși la spălat de grupare, nu era singura soție a Rechinului. Mai multe documente văzute de reporterii OCCRP arată că și o braziliancă numită Juceline Belmonte do Amaral ar fi căsătorită cu Tudor.
În vârstă de 36 de ani, Juceline nu este străină de lumea interlopă în care a făcut carieră soțul ei. Fratele femeii, Julio Cesar, a fost capturat în 2017 în Argentina, după ce Interpolul emisese un mandat internațional de arestare pe numele său pentru fraudă cu carduri bancare. Cu un an înainte, alți doi membri ai familiei au fost arestați după ce au fost opriți în trafic în Florida, iar polițiștii americani au descoperit că mașina pe care o conduceau fusese închiriată cu acte false. Polițiștii au mai descoperit asupra lor și 31 de carduri clonate.
Familia Belmonte do Amaral cu care s-a înrudit Tudor se trage din Foz do Iguazu, un oraș brazilian aflat în punctul în care se întâlnesc granițele dintre Brazilia, Argentina și Paraguay. Locul este cunoscut și ca Frontiera Triplă. Este notoriu pentru contrabandă, trafic de droguri și de persoane. Aici a investit bani familia do Amaral într-o serie de proprietăți situate în Brazilia și Paraguay.
Gașca lui Tudor și familia Jucelinei nu sunt unite însă doar prin alianța dintre cei doi. În 2016, poliția din Paraguay a arestat doi români care conduceau SUV-ul lui Julio Cesar, cumnatul lui Tudor, pe o autostradă, în apropierea Frontierei Triple. Asupra lor aveau mai multe carduri clonate și cititoare magnetice. Unul dintre ei, Marian Zârcu, a lucrat și pentru Tudor, în Mexic, unde făcea parte din grupul care retrăgea cash de la bancomate, spun anchetatorii din România.
Și Zârcu are un cazier pe măsura complicilor săi: a fost condamnat, în 2011, în Italia, pentru răpire, rasism și xenofobie.
În 2014, Tudor a cumpărat o firmă mexicană de la celălalt cumnat al său Juliano, fratele cel mai mare al Jucelinei. Gruparea românească a folosit ulterior această firmă pentru a crea un lanț de case de schimb valutar pe Riviera Maya și alte destinații turistice din Mexic.

În ianuarie 2016, Tudor și Juceline au cumpărat împreună un apartament de lux în Miami, în valoare de 1,37 milioane de dolari. Din noiembrie 2017 proprietatea lor este scoasă la vânzare, cei doi cerând inițial 1,7 milioane de dolari. Suma a tot scăzut pănă la aproape 1 milion și, în ianuarie 2020, Tudor și Juceline au trecut apartamentul în proprietatea unei firme manageriate de un alt român, Narcis Tiță, și l-au gajat ca să ia un împrumut de 400 de mii de dolari.
Medicii oftalmologi din România reutilizează consumabilele de unică folosință întrebuințate la operațiile de cataractă. 
Există piese care sunt fabricate să fie folosite o singură dată și care sunt utilizate chiar și la 40 de intervenții chirurgicale consecutive.
Riscul de contaminare a pacienților sănătoși cu viruși proveniți de la pacienți bolnavi, operați cu aceleași consumabile, este necunoscut și nu ar putea fi determinat cu precizie decât în cadrul unui studiu științific. 
Unii doctori îl minimalizează, alții spun că el trebuie luat în considerare. 
Un mic experiment de laborator, realizat, pe ochi de animale, la São Paulo, înclină balanța către opinia acestora din urmă. 
În cazul în care riscul s-ar materializa, practica aceasta ar putea reprezenta una dintre cele mai mari breșe de asepsie din întreaga chirurgie românească.
Anual, în România, se fac circa 90.000 de operații de cataractă. Zeci de mii de pacienți, așadar, ar fi expuși pericolului contaminării cu HIV, hepatită B, C etc., fără ca măcar să li se aducă la cunoștință acest lucru. 
Niciunul dintre spitalele occidentale contactate de RISE – din Marea Britanie, Franța, Suedia, Danemarca – nu reutilizează piesele de unică folosință întrebuințate la operarea cataractei.  
Din nouă mari spitale românești, toate nouă – din București, Cluj, Iași, Timișoara, Brașov, Craiova, Galați – fac, în mod regulat, acest lucru.
Citești această investigație fiindcă îți pasă. Dacă vrei să afli și mai multe despre corupția din instituțiile statului, crima organizată și cum te afectează toate astea, poți dona aici!
________________________________________
Operația de cataractă – una dintre cele mai frecvente intervenții chirurgicale pe care patologia umană le reclamă – are parte, în România, de un protocol „inovator” în privința materialelor consumabile.
Două componente de unică folosință ale aparatului de facoemulsificare – utilizat la extragerea cristalinului bolnav din ochiul pacientului – sunt întrebuințate de către oftalmologii din țara noastră de-a lungul mai multor operații consecutive. 
Componentele se numesc casetă, respectiv, tuburi și intră în contact cu fluidele pacienților. Prin refolosire, există riscul ca ele să contamineze cu materialul organic al unui bolnav un alt bolnav – spun mai mulți medici, dar neagă alții – și să transmită, astfel, viruși și bacterii de la un purtător la o persoană sănătoasă. 
________________________________________
Costul casetei și al tuburilor de unică folosință, pe care oftalmologii români aleg să le refolosească, este de circa 200 de lei.
________________________________________
Oftalmolog danez, care a acceptat să se exprime referitor la pericolul de contaminare la care sunt supuși pacienții români prin această practică: „Cred că riscul este unul foarte scăzut”.
Medic român, care a ales să își păstreze anonimatul: „Chiar dacă riscul de contaminare este mic, ținând cont de zecile de mii de operații de cataractă care se fac în România în fiecare an, riscul este inacceptabil pentru secolul XXI”.
Concluziile unei cercetări de laborator, făcute asupra unor ochi de animale, la Universitatea din São Paulo: doi din patru ochi sănătoși, operați cu un aparat dotat cu casetă și tuburi „reciclate”, au ajuns să fie contaminați cu viruși proveniți de la ochi infectați, care trecuseră, puțin mai devreme, prin aceeași intervenție chirurghicală.
________________________________________
PRECIZARE DESPRE METODA DE DOCUMENTARE FOLOSITĂ
________________________________________
Trebuie spus că oculiști români, cu care am purtat discuții formale și informale, afirmă că piesele în jurul cărora este centrat articolul nostru sunt doar vârful de aisberg al nenumăratelor improvizații care marchează chirurgia oculară de la noi din țară. (Neschimbarea mănușilor și a halatului cadrelor medicale, între un pacient și altul, nedezinfectarea sălii de operație, între un pacient și altul etc.). 
Am optat însă pentru această abordare – verificarea schimbării a doar două piese de unică folosință, utilizate la cea mai răspândită operație de ochi – pentru a desfășura un sondaj cât mai sec, în privința respectării condițiilor de asepsie în sălile de chirurgie ale secțiilor de oftalmologie din România. 
Argumentul în favoarea acestei „metode” ține și de fondul, dar și de forma documentării noastre jurnalistice. 
În primul rând, o intervenție chirurgicală e nesterilă atunci când oricare dintre instrumentele folosite e nesteril. 
Astfel, e suficient să demonstrezi că o singură piesă din angrenajul celor folosite la operația de cataractă e nesterilă pentru a demonstra că operația, în ansamblu, e nesterilă. 
În al doilea rând, am vrut să vedem cum sunt folosite aceste piese la cât mai multe spitale, și din România, și din străinătate, iar atunci când desfășori tipul acesta de interogare jurnalistică – de masă – adresată unor entități cu cele mai diferite cutume de comunicare publică, ca să crești șansele de a ți se răspunde, e bine să pui cât mai puține întrebări posibil.
________________________________________
PRECIZARE DESPRE CONCLUZIILE DOCUMENTĂRII
________________________________________
La capătul documentării noastre, nu am reușit să lămurim care este riscul real de contaminare a pacienților din cauza reutilizării acestor piese de unică folosință. De altfel, măsurarea lui riguroasă, în cifre statistice, nu s-ar putea realiza decât printr-un studiu medical de sine stătător, intraspitalicesc, care să își propună o astfel de temă.
Am ales însă să publicăm articolul de astăzi, în ciuda concluziilor lui echivoce, datorită impactului foarte mare asupra sănătății publice pe care riscul contaminării l-ar presupune, în cazul în care s-ar materializa. 
Anual, în România, sunt efectuate în jur de 90.000 de operații de cataractă, în spitale, policlinici și în sute de cabinete oftalmologice independente. 
În ipoteza în care riscul de contaminare ar fi real, am avea de a face cu una dintre cele mai mari breșe de asepsie din chirurgia românească. Zeci de mii de pacienți ar fi expuși unor pericole de infectare virală și bacteriană, care le-ar fi ținute ascunse, deși le-ar putea provoca grave afecțiuni medicale.
________________________________________
PRECIZARE DESPRE CONTEXTUL PUBLICĂRII
________________________________________
Articolul de mai jos nu are legătură cu criza sanitară pe care România o traversează în momentul de față, însă am ales să îl publicăm acum, în plină epidemie de COVID-19, când lumea pare preocupată de cu totul „altceva”, din cel puțin două motive:
În primul rând, după bombardamentul de știri legate de ușurința contaminărilor cu coronavirusul venit din China și după instrucția publică despre cum trebuie așezate măștile chirurgicale pe față, cum spălate mâinile, cum dezinfectate clanțele și podelele etc., românii sunt mai pregătiți decât oricând să înțeleagă cât de rigide sunt protocoalele de sterilizare din practica medicală. Și cât de grave pot fi consecințele încălcării lor, odată ce rigiditatea acestora este relativizată.
În al doilea rând, într-un moment în care, în mod legitim, corpul medical românesc acuză statul că nu i-a pus la dispoziție echipamentele necesare pentru a se proteja de COVID-19, articolul nostru dezvăluie toleranța de masă, „instituționalizată”, pe care medicii din țara noastră o pot avea față de relaxarea regulilor sterilizării, în cazurile în care în joc nu e și sănătatea lor, ci doar sănătatea pacienților. 
Documentarea RISE prezintă, de fapt, o părticică din cultura pe care compromisul medical o are în România – cultură care, acum, în criza „Coronavirus”, s-a întors inclusiv împotriva personalului sanitar. 
________________________________________
Operația de cataractă durează aproximativ o jumătate de oră. Ea constă în înlocuirea cristalinului natural, care devine opac odată cu avansarea în vârstă, cu un cristalin artificial. 
Extragerea cristalinului natural din globul ocular se face – peste tot în lumea avansată – cu un aparat numit „facoemulsificator”. (Există și alte soluții tehnice, însă, în momentul actual, aceasta metodă are întâietate în toate țările civilizate). 
Indiferent de firma care produce acest aparat, în componența lui intră o casetă și niște tuburi prin care circulă lichidul biologic al pacienților. 
Propriu-zis, pe aceste tuburi și în această casetă este aspirat cristalinul natural după lichefierea lui, printr-un tratament cu ultrasunete. 

Facoemulsificatorul de tip Infiniti Ozil, produs de Alcon, este unul dintre cel mai frecvent întâlnite aparate de acest tip în România.
RISE Project a verificat câte astfel de casete și tuburi sunt consumate în România, comparativ cu numărul de operații executate în țara noastră. 
Am făcut acest sondaj la mai multe spitale din țară și am cerut această statistică și de la câteva spitale din Europa de Vest. 
Pe scurt, situația arată în felul următor:
19.691 de operații de cataractă au fost făcute, în 2018, la Spitalul de Ochi din Londra. Și au fost consumate 19.691 de casete de unică folosință de facoemulsuficator.
7.110 de operații au fost făcute la Spitalul Lahovari din București – cel mai mare de oftalmologie din România – și au fost consumate 1.125 de casete! 
Circa 6.000 de operații de cataractă au fost făcute prin facoemulsificare la Spitalul „Édouard Herriot” din Lyon. Și au fost consumate tot atâtea casete.
813 operații de cataractă au fost făcute la Spitalul „Sf. Spiridon” din Iași. Și au fost consumate 18 casete!
________________________________________
Am strâns acest tip de date – referitoare la anul 2018 – de la nouă mari spitale din România, din București, Cluj, Timișoara, Iași, Brașov, Galați și Craiova. Ele pot fi găsite, comprimat, în tabelul de mai jos. 
Datele trebuie citite în sensul în care ele descriu o tendință și nu preluate, rigid, cifră cu cifră. Din mai multe motive:
•	Pentru o minoritate dintre operațiile de cataractă, înlăturarea cristalinului se face chirurgical și nu cu facoemulsificatorul. Putem avea deci operații de cataractă la care, în mod obiectiv, nefolosindu-se facoemulsificatorul, nu se consumă nicio casetă. 
•	Există puține modele de facoemulsificatoare – mai vechi – care nu folosesc casete și tuburi de unică folosință. Ci care se sterilizează între operații. Și în cazul acesta, așadar, vom avea operații de cataractă la care, obiectiv, nu se consumă casete. 
•	Facoemulsificatorul nu e folosit doar pentru operațiile de cataractă, ci și pentru niște operații mai rare, numite vitrectomii, care întrebuințează, la rândul lor, casete. În cazul acesta, dimpotrivă, vom avea casete consumate, fără să putem contabiliza în dreptul lor operații de cataractă. 
În ciuda tuturor „notelor de subsol” pe care tabelul le comportă, datele lui, coroborate cu declarațiile oficiale ale multor medici și spitale, conduc la aceeași concluzie: în mod instituționalizat, în România, la operațiile de cataractă, consumabilele de unică folosință sunt utilizate, repetat, la mai multe intervenții chirurgicale consecutive.

Unul dintre cele mai tranșante răspunsuri legate de întrebuințarea repetată a celor două piese de unică folosință, în cadrul operațiilor de cataractă din România, l-am primit de la medicii Spitalului Județean din Cluj. 
Aceștia ne-au spus că, în 2018, au utilizat aproximativ de patru ori mai puține casete și tuburi decât numărul operațiilor de cataractă executate. 
Asta înseamnă că, din patru pacienți supuși acestei intervenții chirurgicale, doar unul singur a beneficiat de consumabilele respective în stare sterilă. Ceilalți trei le-au „moștenit” de la el. 
Practica curentă este ca ele să fie înlocuite o dată pe zi. 
Întrebați dacă, în felul ăsta, nu au pus în pericol sănătatea pacienților, medicii din Cluj resping ipoteza aceasta și spun că, în 2018, nu au înregistrat nicio infecție intraoculară ca urmare a operațiilor de cataractă. (Răspunsul integral al Spitalului din Cluj, AICI).
Totuși, infecțiile acestea – „absente” – la care se referă doctorii de la Cluj privesc exclusiv starea de sănătate a ochiului și ar putea fi cauzate doar de contaminarea lui cu bacterii.
Pe cale oculară, însă, organismul poate fi infectat și cu viruși – HIV, hepatita B, hepatita C – iar aceste infecții nu au legătură cu funcția vizuală. 
Dacă, într-adevăr, s-ar produce, ele nu ar fi detectabile printr-un consult oftalmologic, așadar doctorii nu ar avea cum să le depisteze la examinările postoperatorii.
Mai mult decât atât: ținând cont că fiecare dintre acești viruși are o perioadă de incubație diferită, momentul zero al infectării cu ei și-ar pierde urmele în multitudinea de activități întreprinse de pacient, după ce acesta ar părăsi sala de operații și s-ar duce acasă. 
Propriu-zis, o astfel de infectare ar fi ca o bombă cu ceas, plantată în corpul bolnavului, fără să se mai poată spune când și cu ce ocazie a fost amorsată.  

Spitalul Județean de Urgență Cluj-Napoca spune că o casetă e folosită, repetat, pe durata aceleiași zile operatorii.

Spitalul „St. Erik” din Stockholm, în cadrul căruia funcționează cea mai mare clinică de oftalmologie din Suedia, spune că folosește câte o casetă la fiecare nouă intervenție chirurgicală.
Practica reutilizării casetei și a tuburilor de unică folosință, împământenită la Spitalul din Cluj, este standardul de lucru și la Spitalul Județean din Brașov. 
Șeful departamentului de oftalmologie de la spitalul brașovean, doctorul Mircea Varga, susține că cele două componente nu pot fi o sursă de contaminare, între o operație și alta, deoarece circulația lichidului biologic prin aceste piese este unidirecțională: doar dinspre ochi spre facoemulsificator, nu și invers. 
O cale posibilă de contaminare ar fi totuși, recunoaște Mircea Varga, prin murdărirea exteriorului tuburilor cu material organic de la un pacient, în timpul unei operații. Medicul spune însă, că, atunci când lucrul acesta se întâmplă, tuburile sunt schimbate. (Răspunsul integral al doctorului Varga, AICI).
________________________________________
Situația de la Cluj și de la Brașov e departe de a presupune cea mai mare abatere în raport cu standardul Europei de Vest.
La Spitalul „Sfântul Spiridon” din Iași, de exemplu, în cursul anului 2018, au fost folosite doar 18 casete pentru un total de 813 de operații! 
Asta înseamnă, grosso-modo, cu toate aproximațiile de rigoare, că o casetă de unică folosință, cu tot cu tuburile ei, a fost reutilizată de 40 de ori. (La Cluj și la Brașov, reutilizarea avea loc de circa 4 ori). 
În 2018, șef al clincii de oftalmologie a Spitalului „Sf. Spiridon” a fost medicul Dorin Chiseliță (67 de ani). 
Între timp, acesta a părăsit sistemul de stat și s-a retras la propria clinică particulară. 
Chiseliță dă vina pe proasta aprovizionare cu materiale medicale din sistemul de sănătate de stat, în privința reîntrebuințării consumabilelor de unică folosință. Dar spune că „raportul de reutilizare” de la Iași, de 1 casetă la 40 de pacienți, ar putea fi, în realitate, mai puțin dramatic. 
Astfel, e posibil ca, pe parcursul lui 2018, pacienții înșiși să fi cumpărat casete și tuburi, așa cum își cumpără singuri și cristalinele, și să fi venit cu ele în sala de operație; prin urmare, ele nu apar acum în istoricul contabil al spitalului.
Deși a condus clinica de oftalmologie la acea dată, Dorin Chiseliță spune că nu știe sigur dacă lucrul ăsta chiar s-a întâmplat. 
Întrebat care e, în opinia sa, riscul de contaminare a pacienților, pe care îl presupune neînlocuirea casetelor și a tuburilor de unică folosință, medicul spune că „fără discuție, un risc potențial de contaminare există”.
________________________________________
Un caz cu contraste asemănătoare celui din Iași este cel al Spitalului Județean din Galați. 
În 2018, aici s-au făcut 570 de operații de cataractă și s-au consumat doar „două baxuri” de casete – ceea ce, potrivit celor din domeniu, înseamnă 12 casete.
Și aici a existat, deci, grosso-modo, o rată de consum de 1 casetă la 40 de intervenții chirurgicale. 
Întrebați fiind dacă nu au pus sănătatea pacienților în pericol prin această practică, medicii din Galați ne-au răspuns că întrebarea noastră are drept premisă alte date decât cele pe care ni le comunicase, într-o primă etapă, spitalul. Totuși, datele erau chiar cele comunicate de spital… 
________________________________________
Ceea ce se întâmplă la Cluj, Brașov, Iași și Galați se întâmplă și la Spitalul Municipal din Timișoara, unde o casetă e folosită, în medie, la operarea a circa trei pacienți. 
Și se întâmplă și la Spitalul Județean din Craiova.
Interesant e că la Craiova, unde au fost făcute 423 de operații de cataractă cu 60 de casete, doctorii anunță că au folosit, totuși, 750 de tuburi de facoemulsificare!
Spitalul are însă în dotare un facoemulsificator de tip Infiniti Alcon, la care tuburile și caseta sunt comercializate împreună, se montează împreună și nu pot fi detașate, deci discrepanța dintre primul consum și cel de-al doilea este neplauzibilă.
Întrebată cum se explică această discrepanță, șefa clinicii de oftalmologie de la spitalul din Craiova, doctorița Carmen Mocanu, ne-a invitat să ne adresăm nu ei, personal, ci instituției la care lucrează. 
Din goana unei convorbiri telefonice pe care a refuzat-o, Mocanu ne-a transmis și că la Craiova se lucrează „ca peste tot în țară”, în linie cu sfaturile Societății de Oftalmologie din România. 

Așa arată caseta pentru aparatul Infiniti, în ambalajul în care e comercializată. Cum se poate vedea, pe folia care sigilează pachetul scrie clar: „Single use disposable. Do not reuse”.
Nu am găsit pe site-ul Societății de Oftalmologie din România un statut din care să reiasă că de la acest ONG iradiază reguli de bună practică pentru toți oculiștii din țara noastră. 
Am vorbit însă cu președintele Societății de Oftalmologie, medicul Mircea Vasile Filip (71 de ani). 
Filip spune că, la clinica lui personală, ceea ce înlocuiește între o operație și alta este „sonda de ultrasunete”. Adică o piesă – aflată la capătul tuburilor – în vărful căreia se montează acul care pătrunde, propriu-zis, în corneea bolnavilor (acul este schimbat și el). 
Filip spune că discuția noastră, din jurul schimbării sau neschimbării casetelor și tuburilor de unică folosință este superfluă, „așa, ca să facem filosofie”. „Dacă vreți, putem schimba și aparatul, să îl facem și pe el de unică folosință”.
I-am spus medicului că la toate spitalele occidentale la care ne-am interesat – din Londra, Lyon, Stockholm, Copenhaga – piesele acestea se înlocuiesc la fiecare pacient în parte. 
Replica sa a fost ironică și a lăsat discuția în suspensie, amintindu-ne că, între România și țările în care se găsesc respectivele orașe, există totuși niște diferențe de natură economică…
________________________________________
Totuși, chiar și într-o țară precară financiar, cum e România, există clinici private de oftalmologie care ajung să învârtă banii cu lopata. În cazul lor, numai de constrângeri care să le oblige la economii de materiale nu poate fi vorba. 
Una dintre acestea este clinica pe care însuși Mircea Vasile Filip o patronează pe o stradă centrală din București: Ama Optimex.
În 2018, Ama Optimex a avut încasări de 3,5 milioane de euro; iar aproape o treime din încasări, profitul net, a mers în buzunarele doctorului Filip. 

Cel mai mare centru de oftalmologie din România, Spitalul Lahovari, văzut noaptea. FOTO: Sergiu Brega.
Cele mai multe operații de cataractă realizate în sistemul public de sănătate sunt executate în București. Iar principalele spitale în care ele au loc sunt Lahovari, Militar și Universitar. 
Spitalul Universitar ne-a comunicat că a realizat 2.200 de operații în 2018, însă șefa clinicii de oftalmologie, Liliana Mary Voinea, a refuzat să ne răspundă la celelalte solicitări adresate, legate de consumul explicit al materialelor de unică folosință.
Mai transparenți, dar nu complet transparenți, cei de la Spitalul Militar ne-au transmis primul set de date cerut (2.965 de operații de cataractă în 2018), ni l-au transmis și pe al doilea (632 de casete consumate în 2018), dar au renunțat să ne mai răspundă la întrebări când le-am cerut consumul de tuburi de facoemulsificare din 2018.
Ne-au spus, în schimb, că acest consum a fost făcut cu respectarea legii!
________________________________________
În ceea ce privește Spitalul Lahovari – cel mai mare centru de oftalmologie din țară – acesta ne-a transmis că a realizat 7.110 de operații de cataractă în 2018, pentru care a consumat 1.125 de casete și circa 7.500 de tuburi.
Asimetria majoră dintre consumul de casete de la Lahovari și cel de tuburi este – ca și în cazul Spitalului Județean din Craiova – greu de interpretat. 
Totuși, spre deosebire de Craiova, unde există un singur model de aparat, la care casetele și tuburile sunt constituite într-o singură piesă, la Lahovari există și aparate (Constellation, Alcon) la care detașarea dintre casete și tuburi e posibilă; deci e posibil, în teorie, și consumul lor asimetric. 
E neclar însă dacă cei de la Lahovari au numărat tuburile fir cu fir sau set cu set, așa cum ar fi fost relevant. Fiindcă, la operațiile de cataractă sunt folosite, simultan, două tuburi. Iar la cele de vitrectomie – făcute, să ne amintim, tot cu facoemulsificatorul – se folosesc, deodată, cinci tuburi. 

Așa arată o casetă de unică folosință de facoemulsificator. La ea se atașează tuburile. (Există și modele mai vechi de facoemulsificator, foarte răspândite în România, la care tuburile vin gata atașate de casetă). În prelungirea casetei există o pungă în care se adună lichidul biologic al pacientului. Medici oftalmologi ne-au relatat că, în România, din cauza reutilizării acestei piese, se ajunge la următorul impas tehnic: după câteva operații succesive, punga se umple, iar aparatul, orientat de propriii senzori, se oprește. Ca să poată menține caseta pe aparat – păcălind, astfel, „simțurile” robotului – unii doctori înțeapă punga cu pensa și lasă lichidul să se scurgă într-un lighean. Odată impasul depășit, medicii operează mai departe.
Am pus întrebarea legată de riscul de reutilizare a pieselor de unică folosință foarte multor oftalmologi, din țară și din străinătate, cu sau fără legătură cu spitalele de la care am obținut datele pe care am reușit să le centralizăm.
Doctorul Lars Morten Holm, de la spitalul Rigshospitalet din Copenhaga, spune că, în opinia sa, riscul de contaminare a pacienților din cauza neînlocuirii celor două piese de unică folosință este mai mult unul potențial decât unul real. Dar, adaugă el, în Danemarca, și caseta, și tuburile sunt schimbate la fiecare operație în parte.  
Față de comentariul făcut de medicul danez, un doctor român a avut de spus următoarele: „Procentual vorbind, riscurile de contaminare virală, în general, sunt mici, pe cale sangvină. Dacă te înțepi, de exemplu, cu un ac care a intrat în contact cu sângele unui bolnav cu hepatita B, riscul de infectare e de sub 3 la sută. La HIV, acest risc e de sub 1 la sută. (…) Ținând cont că în România se fac zeci de mii de operații de cataractă pe an, chiar și un risc foarte mic ajunge să fie mare, în sensul că se răsfrânge asupra unui număr foarte extins de pacienți. Iar lucrul ăsta e inacceptabil pentru o țară europeană din secolul XXI”. 
________________________________________
Cifrele care măsoară riscurile de contaminare din medicină sunt, într-adevăr, contraintuitive. O cifră pe care, în aritmetica de zi cu zi, o putem considera infimă, odată translatată în calculele de infecțiozitate, poate deveni mare.
De exemplu, cea mai temută contaminare virală a anilor 1980-1990, cea cu HIV, pe cale sexuală, are un risc de materializare de doar 0,04-0,08 la sută. Asta înseamnă că infectarea se produce o dată la peste o mie de contacte sexuale întreținute de către o persoană cu această boală. Și, cu toate astea, riscul e considerat un risc medical important. 
________________________________________
Mai puțin echivoc decât răspunsul pe care ni l-a transmis medicul danez a fost cel pe care RISE l-a primit de la un reprezentant al Societății de Oftalmologie din Elveția. Acesta spune că, în cazul neînlocuirii pieselor de unică folosință, pentru pacienți există inclusiv riscul orbirii. 
Elvețianul se referă la orbirea produsă pe calea infectării ochiului cu bacterii – de felul căreia – ne amintim – medicii din Cluj, dar și cei Brașov, de exemplu, spun că nu sunt dovezi că s-ar produce în clinicile lor.  
________________________________________
Mai categorice chiar și decât opinia reprezentantului Societății de Oftalmologie din Elveția sunt însă concluziile unui mic studiu, care poate fi găsit pe pubmed.gov – cea mai mare bibliotecă virtuală de articole medicale din lume.
Studiul a fost făcut acum opt ani de către un grup de cercetători de la Universitatea din São Paulo. Observând că practica refolosirii materialelor de unică folosință se extinde printre oftalmologi, în cazul operațiilor cu facoemulsificatorul, aceștia au încercat să determine care e riscul de contaminare virală pe care rutina aceasta „neortodoxă” o presupune. 
În cadrul unui experiment de laborator, folosind globi oculari extrași de la porci, sud-americanii au operat, unul după altul, patru ochi contaminați cu viruși și patru ochi necontaminați cu viruși. Operațiile au decurs alternat: un ochi infectat, un ochi sănătos ș.a.m.d.
În timpul ăsta, pe aparatul de facoemulsificare au fost păstrate aceeași casetă, aceleași tuburi și aceeași „sondă de ultrasunete”, dar au fost schimbate, de la o operație la alta, toate celelalte materiale care trebuiau înlocuite. 
Rezultatul a fost că doi dintre cei patru ochi necontaminați au devenit, după operație, contaminați! 
Ecoul pe care acest mic studiu l-a avut în lumea medicală internațională sau măcar în oftalmologia braziliană este necunoscut.
________________________________________
Dincolo de riscul medical al apariției acestui tip de contaminări – risc pe seama căruia se poate, în continuare, dezbate – ceea ce știm sigur este că, în oftalmolgia românească, materialelor de unică folosință le e conferit un regim de folosință multiplă.
Iar lucrul acesta nu se întâmplă prin excepție, ci ca regulă. 
Un oftalmolog român aflat la pensie spune că „e mare lucru că, în ultima vreme, la operațiile de cataractă, medicii au ajuns să schimbe acele! Acele care intră în ochii bolnavilor operați!”. 
Comentariul medicului pensionar e întărit de cel al președintelui Societății de Oftalmologie, Mircea Vasile Filip, care spune că înlocuirea „sondei de ultrasunete”, care se practică la clinica pe care el o patronează în centrul Bucureștiului, este – în peisajul autohton – un gest medical „de lux”.

"Cat costa?" este poate intrebarea pe care o auzim cel mai des in magazinele din Romania. Se pare insa ca pretul nu ar fi cel mai important criteriu atunci cand cumparam produse alimentare.
Cel putin asa arata un studiu realizat inaintea de lansarea CEFF Romania, sustine directorul general Daniela Niculescu, intr-un interviu acordat Manager.ro.

CEFF este un mecanism de certificare a produselor alimentare, marca fiind inregistrata la nivel european. Brandul este prezent in Cehia, Slovacia, Polonia si Romania. Planul francizei este sa fie prezenta in 10 tari ale Uniunii Europene si nu numai, pana in 2017.
Cat de interesat cu adevarat este consumatorul roman de prezenta E-urilor in alimente, in contextul in care pretul este de multe ori criteriul principal?

La inceputul acestui an, inainte de lansare, am realizat un studiu pentru a vedea care sunt criteriile dupa care romanii aleg un produs sau altul, care le sunt interesele, de unde se informeaza si asa mai departe. Iar unul dintre cele mai surprinzatoare rezultate facea referire chiar la pret: pretul este ultima prioritate a romanilor, fiind cel mai important pentru 13% dintre respondenti. Principalele criterii dupa care majoritatea respondentilor achizitioneaza produse alimentare sunt preferintele familiei – 47% si continutul de aditivi alimentari – 23%. Consumatorul roman este chiar mai interesat de prezenta aditvilor decat de continutul nutritional. Conform acestui studiu, cotinutul de aditivi este cel mai urmarit aspect de clientii romani atunci cand sunt la cumparaturi, aproximativ 78% citesc informatiile legate de aditivi de pe eticheta. Un interes sensibil mai mare este acordat de esantionul format de parinti cu copii minori, procentul celor interesati de aditivi crescand la 84%.

Sa presupunem ca sunt un producator de alimente. De ce as alege CEFF?

Proiectul CEFF a aparut, in principal, pornind de la nevoile consumatorilor care doresc sa reduca continutul de substante chimice din alimente si care nu sunt familiarizati cu denumirile stiintifice ale aditivilor ce se regasesc in compozitia de pe ambalajele acestora. O astfel de marca, inregistrata la nivel European, va atrage atentia consumatorului roman care, dupa cum ne arata si cifrele, este atent la aditivi mai presus de toate, chiar si de pret. Logo-ul CEFF este un instrument practic de marketing, usor de identificat, care atrage atentia cumparatorilor asupra alimentelor ce nu contin conservanti, indulcitori, coloranti artificiali si glutamati controversati. Prin urmare, producatorii, distribuitorii, institutiile de invatamant, scolile, asociatiile si intreprinderile de catering ce utilizeaza marca devin promotori ai unui stil de viata sanatos si dovedesc respectul pentru calitatea alimentelor fabricate si vandute in Romania.

Pe scurt, avantajele utilizarii marcii, inregistrata la nivel European, variaza de la oferirea unui instrument de marketing ce aduce plus-valoare (ca pozitionare a produsului pe piata) pana la componenta educationala pe care o aduce intr-un subiect de interes pentru romani: aditivii alimentari. Prin campaniile educationale de sustinere, logo-ul „CEFF” atrage atentia consumatorilor asupra alimentelor ce nu contin conservanti, coloranti artificiali, indulcitori si glutamati. Astfel creste si nivelul de incredere pe care consumatorii il au in producatorul care alege sa se alature initiativei CEFF. In plus, prezenta logo-ului CEFF aduce si credibilitate podusului sau producatorului, datorita faptului ca testele noastre se realizeaza in cadrul unor laboratoare si institutii de profil acreditate in mod periodic. Odata ce primesc dreptul de utilizarea de maxim un an al logo-ului, acestia il vor putea utiliza gratuit si in cadrul campaniilor proprii de promovare precum si in alte scopuri de marketing pe care producatorul doreste sa le deruleze.

Cat il costa pe un producator certificarea sau dreptul de utilizare al marcii?

In ceea ce priveste costul, acesta este unul mult mai mic fata de costurile unor actiuni de marketing clasice. Costul standard este de 315 EUR, insa la certificari de peste 10 produse avem scheme flexibile de discounturi pe care le stabilim cu fiecare productor in parte. Valabilitatea marcii este de pana la maxim 1 an, iar pe parcursul anului, se realizeaza verificari periodice cu produsele luate de pe raft pentru a ne asigura ca producatorul respecta reteta pe care a primit dreptul de a folosi marca. Este important de precizat ca marca CEFF nu aduce majorari produselor la raft si, repet, este un instrument de marketing.

Cati producatori respecta acum criteriile CEFF?

Este o intrebare foarte buna, in contextul in care am remarcat ca in Romania sunt foarte multi producatori care nu folosesc aditivii neacceptati de catre CEFF. Am contactat circa 200 de producatori, iar foarte multi dintre acestia s-au aratat interesati de sistemul de certificare CEFF. Ca o constatare personala, companiile care au departamente de marketing cu viziune globala asupra pietei de retail sunt mult mai deschise in a folosi si alte canale de marketing, iar directorii de calitate si cei de vanzari au vazut imediat plus valoarea colaborarii cu CEFF: pe de-o parte devin parte a unui stil de viata sanatos, si pe de alta parte au un instrument cu care isi pot creste vanzarile. Marca CEFF a fost lansata oficial in Romania pe data de 12.02.2014, iar primele produse cu marca CEFF vor aparea pe rafturi la finalul lunii mai.

De ce CEFF este prezent doar in patru tari din Estul Europei si nu si in Centrul si Vestul Europei?

Initiativa CEFF a luat nastere in Cehia in anul 2010, prin urmare este firesc ca extinderea sa inceapa din zona Europei Centrale si de Est. Ca si etape de dezvoltare, intai s-a maturizat businessul local si apoi a fost lansat si conceptul international. Puterea cu care a crescut in aceasta zona a facut din CEFF un instrument de negociere intre Ministerele de Interne ale Cehiei si Poloniei, produsele cu aceasta marca avand politici de import/export mai lejere decat celelalte produse comercializate.

Foto: Daniela Niculescu, CEFF Romania.
Cehii aduc in Romania un nou sistem de certificare: cum sa evitam aditivii din alimente
CEFF Romania a lansat pe piata locala marca CEFF Certified E-Friendly Food, inregistrata la nivelul Uniunii Europene, care atesta faptul ca produsele alimentare inscriptionate cu acest logo nu contin conservanti, indulcitori, coloranti artificiali sau glutamati cu potential periculos sau controversati.
Conform unui studiu realizat la inceputul anului, aproximativ 80% dintre romani citesc cu atentie eticheta produselor alimentare si continutul de E-uri. Procentul creste chiar la 84% in cazul parintilor cu copii minori, dar pentru 9 din 10 acestea sunt greu de inteles.
In plus, numai 14% dintre respondenti cunosc diferenta intre tipurile de E-uri prezente in alimentele de la raft. In acest context, 1 din 2 respondenti afirma ca un element vizual ca o stampila sau marca l-ar ajuta in identificarea alimentelor mai sanatoase, in timp ce aproximativ 25% au indicat ca un scris mai mare ar simplifica citirea etichetei. Mai mult, 69% ar avea incredere intr-o institutie specializata, independenta, care sa ofere ajutor in intelegerea informatiilor de pe etichetele alimentare.
Stampila CEFF de pe ambalajul produselor certifica faptul ca nu contin niciun aditiv dintr-o lista de 70 de substante grupate in conservanti, coloranti artificiali, indulcitori si glutamati, care fac obiectul unor controverse la nivelul expertilor, desi sunt acceptati de Uniunea Europeana. In total, exista 320 de aditivi acceptati de UE.
In prezent, CEFF este prezenta in Cehia, Slovacia si Polonia, Romania fiind a patra tara in care este lansat acest proiect. Planurile vizeaza introducerea acestei stampile in alte zece tari pana in 2017, urmatoarele pe lista fiind Ungaria si Suedia.
“CEFF Certified E-friendly Food sau Alimente fara chimicale inutile, vine in Romania tocmai ca un astfel de ghid de filtrare care ajuta consumatorul sa aleaga produsele care nu contin aditivi controversati sau cu un potential periculos, fara a mai citi eticheta. Vizam companii din domeniul alimentar de dimensiuni medii. Pana acum am stabilit contacte cu 200 de companii si suntem in discuti avansate cu 10-20 de firme”, a declarat Daniela Niculescu, director general CEFF Romania.
Aceasta sustine ca pana la finalul lunii vor aparea la raft si primele alimente cu stampila CEFF. Costul standard pentru obtinerea unei certificari este de circa 300 de euro per produs, potrivit Danielei Niculescu.
Oficialul a mai precizat ca aceasta modificare adusa ambalajului nu va fi reflectata in pretul final al produsului, acesta ramanand neschimbat.
Pentru a obtine certificarea CEFF, producatorii trec printr-un un flux de evaluare ce include verificarea ingredientelor listate si continutul de aditivi, documentele de conformitate, fise tehnologice. Testarile sunt coordonate si supervizate cu sprijinul Institutului de Cercetare si Dezvoltare pentru Bio-Resurse Alimentare. Produsele certificate pot imprima pe ambalaj stampila CEFF timp de un an, insa testele sunt efectuate trimestrial.
Eticheta, momentul adevarului?
Conform unui studiu realizat de Ivox.ro, 74% dintre respondent iau in calcul efectul daunator al aditivilor alimentari atunci cand vine vorba de achizitie. 50% dintre respondenti sunt dispusi sa renunte la un produs daca lista de ingrediente ridica suspiciuni, insa numai 14% dintre respondenti cunosc si pot face diferenta intre tipurile de E-uri, putand astfel sa evalueze impactul lor. Dintre alimente, romanii acorda in primul rand atentie etichetei produselor semipreparate si mezelurilor. Astfel, 78% dintre ei declara ca aceste produse necesita cea mai mare atentie cand sunt selecte la raft.
Mai mult, aproape 35% au declarat ca iau in considerare lucrurile negative pe care le aud despre anumite marci sau tipuri de produse. 67% dintre respondenti considera ca marcile ce atesta calitatea sunt importante, iar cetatenii recunosc din ce in ce mai multe astfel de marci, conform unui studiu Eurobarometru realizat in 2012.
In plus, 41% dintre respondentii la studiu cauta pe Internet informatii cu privire la alimentatia sanatoasa, alimente de evitat sau urmaresc specialistii nutritionisti. Mai mult de un sfert dintre cei chestionati au declarat ca au renuntat la un produs de pe lista de cumparaturi la recomandarea nutritionistului. Si totusi, pentru 26% dintre respondenti, aprecierea personala pe care o au fata de produs este de multe ori decisiva in favoarea alegerii unui aliment nerecomandat de sursele de incredere. Cel mai important criteriu declarat de achizitie a produselor alimentare este preferinta familiei (47%), urmat de continutul de aditivi (25%) si de informatiile nutritionale (17%). La nivel european, brandul are o influenta mai mare, 47% dintre respondenti declarand ca este important, conform aceluiasi studiu.
Ne uitam la pret si nu la eticheta
Potrivit lui Sorin Mierlea, presedintele Asociatiei Nationale pentru Protectia Consumatorilor si Promovarea Programelor si Strategiilor din Romania (A.N.P.C.P.P.S.), consumatorul roman se uita in continuare la pretul produsului inainte de a studia eticheta.
“Cetatenii se uita in special la pret si nu la eticheta. Daca o fac totusi urmaresc in principal data de expirare a produsului respectiv si mai putin ce contine, ce valori nutritive are. Cu toate acestea, atunci cand apar probleme ei nu sesizeaza autoritatile ceea ce face ca in top 10 reclamatii nu se regasesc cele privind produsele alimentare”, explica Mierlea.
La randul sau, Nicolae Hancu, membru de onoare al Academiei Romane, sustine ca exista in multe cazuri probleme de etichetare in sectorul alimentar.
“Deseori nu sunt mentionate corect E-urile pe care un anumit produs le contine, iar etichetarea este facuta gresit. Este nevoie de un control mai exigent, nu ne putem baza pe buna credinta”, spune Hancu.
După ce am scris un articol despre drepturile elevilor din România, firesc și corect e să enumăr și drepturile studenților. Așa cum există un statut al elevilor, așa există și un statut al studenților, unde sunt trecute drepturile și obligațiile acestora. Dacă-l citești, s-ar putea să te mire și pe tine că ai unele drepturi despre care n-ai știut sau să-ți aduci aminte despre unele care uneori sunt trecute cu vederea în universitățile din România. 
În raportul realizat de Alianța Națională a Organizațiilor Studențești din România (2017-2018), doar 47,6 la sută dintre reprezentanții studenților au declarat că statutul studenților e cunoscut și respectat de către comunitatea academică în universitatea din care provin.
Locale
Toate lucrurile pe care elevii români nu le știu despre drepturile lor, deși ar trebui
ALIS SOCEA
13.10.20

 

Cum socoteala din regulamente și legislație nu se potrivește cu cea de la cursuri, iată câteva dintre drepturile studenților care sunt mai puțin respectate și ce poți face dacă ești student și te simți nedreptățit. 
Ai dreptul la cel mult opt ore de cursuri pe zi
Pleci la cursuri după ce abia a răsărit soarele și revii acasă după ce apune? Dacă te uiți în orar și petreci mai mult de opt ore pe zi la facultate, să știi că ai dreptul de a refuza să participi la cursuri, laboratoare sau seminare. În numărătoare nu intră și pregătirea practică pe care o faci în afara orelor enumerate mai sus. 
Ai dreptul la un învățământ echitabil și accesibil (la propriu)
De la admiterea la facultate și până la finalizarea studiilor, ai dreptul să parcurgi toate aceste etape cu garanția că ai aceleași drepturi precum toți colegii tăi. Garanția asta se estompează când vine vorba despre studenții cu dizabilități fizice, asta pentru că universitățile din România nu sunt foarte inclusive. 
Așa cum arată raportul ANOSR la care am făcut trimitere mai sus, universitățile românești nu stau prea bine la asigurarea infrastructurii minime pentru persoanele cu dizabilități. Când zic infrastructură minimă, mă refer la lucruri de bun simț la care poate nu ne-am gândi dacă n-am fi noi înșine unul dintre studenții care are nevoie de rampe de acces în universitate, băi adaptate sau cursuri în Braille. 
Pe lângă faptul că aceste condiții minime nu sunt asigurate de către unele dintre universități, altele nici nu le menționează în Codurile universitare ale drepturilor și obligațiile studentului. 
În cifre, inechitatea în universități arată cam așa: 26,19 la sută dintre reprezentanții studenților au declarat că toate spațiile de studiu sunt adaptate persoanelor cu dizabilități, 52,24 la sută dintre ei informează că doar anumite spații de studiu au fost adaptate, iar un procent de 20,57 au oferit un răspuns negativ. 
Política
Pașii prin care te asiguri că autoritățile din România nu-și bat joc de viața ta
ALIS SOCEA
5.11.20

 

Mai mult, 84,76 la sută dintre universitățile de la care provin respondenții sondajului nu dispun de metode alternative de predare, examinare și nici de resurse educaționale adaptate studenților cu deficiențe de vedere. Cursurile în format audio sunt o raritate, la fel și cursurile în limbaj Braille. Poate că într-o societate mai prietenoasă și mai atentă cu nevoile tuturor, faptul că un tânăr cu dizabilități fizice alege să meargă la universitate nu ar mai fi o știre inedită. 
Ai dreptul să le dai și tu note profesorilor și să cunoști rezultatele acestei evaluări
Pe lângă faptul că e dreptul tău să faci asta, e și obligația universității să-ți acorde posibilitatea de a le da, la rândul tău, note profesorilor de la curs. Universitatea e obligată să publice rezultatele evaluării. S-ar putea să nu fii singurul care-l displace pe acel profesor.
În cazul în care ratingul acestuia nu e prea bun, evaluarea ta și a colegilor tăi ar trebui să aibă un cuvânt de spus atunci când vor fi stabilite sancțiuni ulterioare pe care le poate lua universitatea. Banii pe care îi primește profesorul pentru munca sa depind și de rezultatele și performanțele acestuia. Când semnează contractul de muncă, profesorul își asumă anumite standarde minimale ale rezultatelor activităților sale și aprobă, în egală măsură, și sancțiunile care îi pot fi aplicate în caz că nu îndeplinește acele standarde. 
Acest drept vine mână în mână cu dreptul tău de a avea parte de un învățământ de calitate. Sună frumos ca evaluarea pe care o faci să aibă și efecte, în bine sau în rău, pentru profesorul respectiv, însă, din păcate, realitatea ne arată că aceste consecințe sunt mai degrabă o ficțiune pe hârtie. 
Ai dreptul să-ți fie respectate drepturile de autor
Profesorii nu pot trage foloase pe munca ta. Poate ți s-a întâmplat chiar ție sau poate știi pe cineva căruia i s-a întâmplat asta, dar, dacă profesorul coordonează o activitate de cercetare sau de dezvoltare la care lucrezi, asta nu înseamnă că poate să-și însușească munca ta. 
Ai dreptul să urmezi cursurile unei universități care nu face propagandă politică
Poate că ți se pare un lucru de la sine înțeles, dar în unele universități lucrurile nu par a fi atât de clare. Mai mult, în codul studentului din cadrul unora dintre ele, nici nu apare această mențiune cu privire la interzicerea propagandei politice. 
Educatie
5 măsuri urgente pentru educație pe care politicienii din România le ignoră
ANTONIA PUP
29.10.20

 

Politica se poate propaga în universități și prin profesorii care au candidat sau vor candida pentru funcții politice la nivel local sau central. Chiar dacă legea e permisivă în acest sens, reprezentanții ANOSR consideră că acest lucru ar trebui revizuit, mai ales că propaganda politică și politizarea mediului universitar e interzisă în universități. 
Ai dreptul să fii examinat așa cum ai fost informat la începutul semestrului
Printre cursuri și pauze, o mare parte dintre conversațiile cu colegii de facultate se învârt în jurul subiectelor de la examene. Care e materia care intră la examen? Oare ce subiecte pică? Va fi examen scris sau oral?
Lucrurile astea trebuie lămurite de către profesor în primele două săptămâni de la începerea semestrului, iar orice modificare ulterioară a modului în care veți fi evaluați și examinați poate fi făcută doar cu acordul vostru. Nu în ultimul, aveți dreptul la o evaluare obiectivă și nediscriminatorie și de a cunoaște baremul după care a fost făcută evaluarea. 
Ai dreptul să sesizezi abuzurile și neregulile cu care te confrunți
Profesori care cer favoruri materiale sau de altă natură în schimbul unei note bune la examen? Sau profesori care se folosesc de autoritatea lor pentru a băga frica în studenți? Ai dreptul să sesizezi toate aceste abuzuri sau orice alte nereguli către direcțiunea facultății sau universității. 
Ai dreptul la suport de curs și acces gratuit în bibliotecă
Fie că înveți de pe el, fie că nu, ai dreptul la suport de curs gratuit (de minimum cinci pagini), în format fizic sau electronic. Pe lângă această bază, ai dreptul la acces gratuit la toate materialele didactice disponibile în bibliotecile universitare sau pe site-ul facultății. 
Ai dreptul ca bursa socială să-ți fie cumulată cu celelalte tipuri de burse
În cadrul unor universități, realitatea e alta: dacă iei bursă socială, nu mai poți primi niciun alt fel de bursă, chiar dacă, în afara acesteia, performanțele tale școlare ți-ar aduce și o bursă de merit, spre exemplu. Ei bine, realitatea asta nu are nimic de-a face cu codul studentului, pentru că în el e menționată posibilitatea cumulării bursei sociale cu celelalte burse.
Locale
Am mers în mai multe sate din România să văd ce s-a ales de școlile lor
RĂZVAN FILIP
28.10.20

 

Ce mai trebuie să știi e că bursele trebuie să fie într-atât de mari încât să acopere cel puțin costurile pentru masă și cazare, însă, conform ultimului raport ANOSR, doar puțin peste două treimi dintre universități (69,05 la sută) au informat în 2017-2018 studenții în acest sens. 
Ai dreptul la locuri bugetate
Dacă tot am vorbit despre burse sociale, să știi că ai drepturi la locuri bugetate atunci când aplici la facultatea unde vrei să studiezi, dar asta doar dacă provii din medii dezavantajate din punct de vedere socio-economic sau marginalizate din punct de vedere social, inclusiv dacă provii de la un liceu din mediul rural sau din orașe cu mai puțin de 10 mii de locuitori. 
Chiar dacă pare o măsură foarte importantă pe care ne-am aștepta ca toate universitățile să o aibă în vedere, potrivit aceluiași raport menționat mai sus, 20,71 la sută dintre universitățile de la care provin respondenții nu oferă locuri bugetate garantate pentru candidații care provin din locurile pe care le-am amintit.
Ce poți să faci dacă îți sunt încălcate drepturile de mai sus
Pasul 1
Dacă ți s-a încălcat un drept individual, vorbește cu profesorul și explică-i ce drept și s-a încălcat. Eventual fă-i trimitere și la articolul din lege. Dacă așa nu merge, sesizează acest lucru la conducerea facultății sau a universității, după caz. Nu te teme că vei fi pedepsit pentru sesizarea ta. Dacă ești victima încălcării vreunuia dintre drepturile de mai sus, nu tu ar trebui să suferi vreo consecință negativă. 
Pasul 2
Dacă ți se încalcă niște drepturi la nivelul facultății sau a universității, aici lucrurile devin mai serioase. Primul lucru pe care ar trebui să-l faci e să vorbești cu reprezentatul studenților din anul tău, împreună cu alți colegi care sunt alături de tine. Spuneți-i problema și ce drepturi vă sunt încălcate. Drepturile de mai sus sunt drepturi care, de obicei, se încalcă la nivel de sistem, așa că vocea reprezentantului tău ar trebui să aibă destul de multă forță în fața conducerii universității. Până la urmă, el vă reprezintă.
Educatie
O profesoară mi-a explicat cum reușește școala online să scoată ce-i mai bun din elevii din România
RĂZVAN BĂLTĂREȚU
21.10.20

 

Pasul 3
Dacă direcțiunea nu vrea să ia nicio măsură și nu e deschisă nici măcar să discute despre problema sesizată, împreună cu alți colegi și cu reprezentantul elevilor cereți în mod oficial rezolvarea acesteia printr-o petiție. Aveți nevoie de cât mai multe semnături de la colegi pentru a avea o reprezentare cât mai mare. Puteți face această petiție și în online, așa cum s-au tot făcut în ultimii ani. Petiții pentru reducerea taxelor de școlarizare sau chiar o petiție adresată Guvernului și Parlamentului.
Pasul 4 
Dacă lucrurile se complică și se dovedește faptul că e o problemă sistemică, aici ANOSR ar trebui să intervină cu campanii de conștientizare a problemei pe care o întâmpinați. S-ar putea ca facultatea sau universitatea voastră să nu fie singura care are o astfel de problemă. Reprezentatul studenților din anul tău e piesa de legătură dintre tine și alianță. Dacă așa nu merge, fă tam-tam pe rețelele de socializare sau scrie în presa locală despre asta. 
Pasul 5
Spune-le și colegilor tăi și încurajează-i să ia atitudine în mod individual.
Alis Socea a studiat la Facultatea de Drept din cadrul Universității „Alexandru Ioan Cuza” din Iași, e masterandă în „Drept internațional public” și expert în legislație la Funky Citizens.
Editor: Mihai Tița
Se poate ca vinul de împărtășanie de la începuturile creștinismului să fi fost halucinogen? Aceasta e întrebarea pe care o pune în noua lui carte, The Immortality Key, academicianul și arheologul Brian Muraresku.
După ce a analizat zece ani de studii din șase țări diferite, Muraresku asociază ritualurile cu droguri din Grecia Antică și Mediterana cu răspândirea creștinismului în Israel în primul secol.
Concluzia e că nu e deloc absurd – ba e chiar rezonabil – să credem că unii creștini timpurii, care vorbeau greaca, puneau substanțe halucinogene în vinul pentru ritualuri.
Înarmat cu arhivele Vaticanului, texte greco-romane și progresele din arheochimie – o nouă disciplină care izolează precis compoziția chimică a alimentelor și băuturilor ancestrale – Muraresku urmărește istoria complexă a vinului halucinogen de-a lungul epocilor. Academicianul sugerează că la petrecerile sectelor Misterul Grecesc – care existau cu mii de ani înainte de Hristos și au fost și contemporane cu acesta – se beau vinuri condimentate cu droguri, care au ajuns, mai târziu, în cupele sfinte ale creștinilor timpurii.
religie
Am mâncat ca Iisus timp de o săptămână
VINCENZO LIGRESTI
3.2.20

 

E o afirmație controversată. Vinul de împărtășanie face parte din ritualul creștin de la Cina cea de Taină încoace și e un element de bază al religiei pentru cele 2,5 miliarde de creștini din toată lumea în fiecare an. Aceștia cred că vinul devine sângele lui Hristos (metaforic sau la propriu, în funcție de sectă) în timpul împărtășaniei, atunci când îl binecuvântează preotul.
Desigur, marea majoritate a sectelor creștine au o părere foarte proastă despre drogurile halucinogene. Dar, pe măsură ce cercetătorii continuă investigațiile despre trecut, s-ar putea ca Biserica Ortodoxă să aibă o surpriză.
VICE a vorbit cu Muraresku despre The Immortality Key, ritualurile cu LSD din Grecia antică și vinul halucinogen.
VICE: The Immortality Key dezbate un caz complex. Poți să-mi subliniezi teoria de bază?
Muraresku: Lumea Greciei antice era plină de ritualuri secrete numite Mistere. Eu mi-am pus întrebarea dacă nu cumva una dintre versiunile vinului păgân de la ceremoniile lui Dionis (zeul grec al extazului și plăcerii) a fost transmisă creștinilor timpurii care vorbeau greaca.
Vinul grecilor antici nu era chiar vin, nu?
Vinul grecesc din antichitate nu se compară cu vinul de azi. Pentru o perioadă de peste o mie de ani, de la Homer până la căderea Imperiului Roman, vinul s-a numit pharmakon (drog). Era condimentat cu plante, ierburi și toxine care îl făceau foarte tare, ocazional halucinogen și potențial letal. În Cartea a Cincea a lui Dioscorides, Materia Medica, o enciclopedie farmaceutică, se găsesc nu mai puțin de 56 de rețete detaliate pentru vin halucinogen. Autorul cărții a trăit exact în perioada în care au fost scrise Evangheliile, în secolul întâi AD.
Dar de ce ar fi vrut creștinii să împrumute o tradiție grecească? Care e legătura?
Lumea în care s-au născut Iisus și creștinii timpurii avea influențe grecești profunde. Mai ales din partea lui Dionis, zeul grec al vinului și al extazului. Evanghelia lui Ioan chiar îl portretizează pe Iisus ca pe a doua venire a lui Dionis. De exemplu, cunoscutul miracol prin care Iisus transformă apa în vin e descris de academicienii biblici ca „miracolul marca lui Dionis”. Eu am dedicat un capitol întreg comparației dintre vinul lui Dionis – care era descris ca sânge de mai mulți autori, inclusiv de către Timotei din Miletus cu patru sute de ani înaintea lui Iisus – și vinul lui Iisus, care devine sângele lui în timpul slujbei. Unii creștini greci ar fi interpretat Cina Cea de Taină – care a avut loc în interior – ca pe o invitație de a aduce vinul condimentat cu droguri al lui Dionis în casele lor.
Chestii
A fost Iisus gay?
JULES SUZDALTSEV
8.7.15

 

Cartea discută o descoperire neobișnuită din Pompei, care datează din perioada erupției Vezuviului în 79 AD. De ce e atât de importantă această descoperire?
În 1996, o fermă numită Villa Vesuvio a fost dezgropată în Scafati, la periferia Pompeiului. Au fost dezgropate șapte vase mari care aveau pe fund un depozit organic. Substanța de pe fundul unuia dintre ele, mai ales, conținea ceva fascinant.
Arheoloaga Marina Ciaraldi a descoperit în ea peste cincizeci de specii de plante, ierburi și copaci. Pe lângă rămășițele de salcie, mesteacăn, piersic și nuci, a găsit și opiu, canabis și două plante din familia mătrăgunei. Aceste plante conțin mulți alcaloizi tropani cunoscuți pentru efectele halucinogene, printre care și scopolamina, cunoscută și ca „Răsuflarea Diavolului”. Ciraldi a găsit și oase de șopârlă. Prezența rămășițelor de struguri sugerează că amestecul a fost macerat în vin.
Nu există suficient context pentru a dovedi că acest vin ar fi fost consumat, dar demonstrează existența unor poțiuni halucinogene precum cele descrise în Materia Medica a lui Dioscorides.
Din câte știu eu, aceasta e prima dovadă științifică despre vinul psihedelic din antichitate. Și totuși, nimeni n-a observat că acest vin datează din perioada în care creștiniii începeau să umple bisericile și catacombele Romei și Italiei de Sud, o regiune cunoscută ca Magna Grecia sau Marea Grecie. Poate că acesta era genul de împărtășanie care li s-a potrivit credincioșilor lui Iisus. O congregație care a vrut ca vinul creștinismului să semene cu vinul strămoșilor lor greci.
Cât de departe ar putea merge această tradiție a băuturilor psihedelice?
Poate chiar până în Epoca de Piatră. Nu știm încă. Dar ridică problema religiei fără nume: o tradiție preistorică cu ritualuri, ierburi, plante și ciuperci care datează din epoca oamenilor peșterii și a continuat până la civilizațiile antice Roma și Grecia. Există dovezi și că acum 13 mii de ani, în Israel, se consuma o bere halucinogenă. 
Cum a evoluat această tradiție? De ce nu mai e vinul psihedelic acum în biserici?
De la începutul creștinismului, a existat mereu o împărtășanie „bună” și una „greșită”. Sfântul Paul, de exemplu, i-a certat pe corinteni că băuseră din cupa demonilor – un pahar de vin aparent letal. Împărtășania corectă era distribuită de bărbați din congregații oficiale. Cea „greșită”, adică psihedelică, era inacceptabilă pentru o religie care abia prindea formă și putere.
High Hui
Oamenii de știință au găsit iarbă într-un altar din timpuri biblice
BECKY FERREIRA
3.6.20

 

Deci vinul de azi e doar un placebo?
N-aș numi împărtășania un placebo. În forma ei actuală, funcționează pentru mulți oameni. Dar nu pare să funcționeze pentru 69 de procente dintre catolicii americani, care spun că nu cred în faptul că pâinea și vinul devin trupul, respectiv, sângele lui Iisus Hristos. 
Euharistia și-a pierdut puterea pentru mulți. Cum ar putea această împărtășanie să fi convertit jumătate din Imperiul Roman, vreo treizeci de milioane de oameni, la creștinism, în doar 350 de ani. Cum a reușit creștinismul să câștige într-o lume plină de vin magic?
Care e următorul pas în descoperirea vinului psihedelic și a legăturii lui cu religia timpurie?
Scopul cărții mele a fost să colectez dovezile clare – în principal din arheobotanică și arheochimie – care merită studiate mai departe. Nu susțin nimic definitiv despre perioada timpurie a creștinismului. Știința va trebui să continue investigațiile.
Identitate
Am stat o zi cu oamenii care se cred Iisus și Maria Magdalena
JULIAN MORGANS
8.11.18

 

Dar ar trebui să fim cu toții foarte atenți la Andrew Koh, omul de știință care cercetează vinul „condimentat” și alte elemente din farmaceutica și medicina antichității. Una dintre misiunile lui e să găsească vase noi, necontaminate, din Galileea și dincolo de Mediterană, unde au prins formă primele comunități creștine.
Pentru mine, berea halucinogenă de la Mas Castellar de Pontos și vinul psihedelic de la Villa Vesuvio sunt unele dintre cele mai interesante descoperiri pe care le-am întâlnit în vânătoarea de ritualuri străvechi ale civilizației occidentale. Cred că schimbă totul. Nu doar datorită valorii intrinseci sau a abilității noastre de a specula asupra utilizării poțiunilor psihedelice la grecii anticii și creștinii timpurii.  Ci pentru că ar trebui să trezească entuziasmul comunității academice, a instituțiilor religioase și a publicului. În următorii ani, această știință nouă s-ar putea să găsească Sfântul Graal, cum ar veni. Iar Andrew Koh e tipul care o să facă asta.
De peste opt luni, românii trăiesc într-o stare continuă de incertitudine. Pe lângă angoasele legate de boală și moarte ce vin la pachet cu o criză sanitară, românii trebuie să gestioneze și stresul crizei economice cauzate de pandemie. Pentru mulți, criza economică a însemnat pierderea locului de muncă. În vară, Inspecția Muncii susținea că între martie-iulie au fost șterse aproape nouă sute de mii de locuri de muncă din economie. O anchetă Starea Nației arăta recent că peste 180 de mii de salariați români s-au ales cu contractele de muncă suspendate, în timp ce 250 de mii au suferit reduceri salariale. 
Dar astea nu sunt singurele surse de stres. Dacă întrebi în jur sau doar scanezi superficial grupurile de Facebook dedicate pandemiei, vei găsi destui salariați ce au de-a face zilnic cu șefi iresponsabili sau negaționiști, care le pun viețile în pericol. 
Diana Vasile, psiholoagă și președintă a Institutului pentru Studiul și Tratamentul Traumei, crede că trăim o perioadă cu mai multe riscuri decât de obicei, ceea ce crește automat gradul de vulnerabilitate la tot felul de abuzuri, inclusiv în câmpul muncii. „E greu să faci față la foarte multe solicitări și agresiuni în același timp. Cele mai dificile sunt agresiunile care vin de la oameni de care depindem financiar și de la care avem nevoie să vină exact opusul”, explică psiholoaga. 
Fenomenul nu există doar la psiholog sau pe Internet. Conform Inspecției muncii, de la intrarea în starea de alertă și până în prezent, reprezentanții instituției au făcut aproape 31 de mii de controale și-au dat amenzi de patru milioane de lei în baza Legii privind măsurile pentru prevenirea și combaterea pandemiei de COVID-19. 37 de procente dintre angajatorii verificați pe această temă au fost sancționați, arată instituția într-un comunicat transmis VICE.  
„Toate amenzile aplicate au fost date pentru neconformități care puteau să pună în pericol sănătatea lucrătorilor, într-o măsură mai mică sau mai mare”, susține Mihaela Pârlea, șefa Serviciului Comunicare, din cadrul Inspecției Muncii. 
Școala privată pentru care astmul nu e factor de risc
O confirmare a fenomenului vine și de la Dana Dunel Stancu, avocată specializată în dreptul muncii. În cele opt luni de pandemie, a lucrat pro bono cu mai multe cazuri de salariați puși în pericol de angajatori abuzivi. Unul dintre ele este al Mariei*, profesoară de geografie la un liceu privat din județul Ilfov. Cadrul didactic l-a informat pe director încă din vacanță că are astm și ar vrea să lucreze în toamnă de acasă, în regim de școală online, așa cum a făcut-o și-n primăvară. I s-a spus că se va găsi o formulă de lucru care să nu o pună în pericol, mai ales că în școală au existat cazuri de îmbolnăvire atât printre elevi, cât și printre profesori. 
Însă, cu puțin înainte de începerea noului an școlar, șefa departamentului financiar al școlii a informat-o că nu-și poate ține cursurile de acasă. „Mi-a spus că soțul ei este medic, că știe de la el că astmul nu este în grupa de risc și că n-am să am nicio problemă. OK, dar dacă pățesc ceva, ce se întâmplă, m-am întrebat”, povestește profesoara. 
Centrul pentru Prevenirea și Controlul Bolilor din Statele Unite (CDC) arată că viața astmaticilor poate fi pusă în pericol de contractarea noului coronavirus. Așadar, în ciuda presiunilor, Maria a continuat să lucreze de acasă, prin Zoom. O parte dintre elevi participau la ore de acasă, alții din sala de clasă. Cei din conducerea școlii n-au fost mulțumiți de formula asta de lucru. Au insistat că cei din clasă trebuie să fie supravegheați de un adult, cheltuială pe care nu și-o permit. 
Profesoara de geografie a propus mai multe soluții. A întrebat dacă n-ar fi posibil ca salariul ei să susțină doi adulți - pe ea și persoana care i-ar fi supravegheat pe copii în clasă. N-a primit răspuns. A propus ca orele de geografie să se desfășoare după cursuri, exclusiv online, dar a fost refuzată, că ar începe părinții să pună întrebări. La începutul lui octombrie, Maria a fost anunțată că i s-a găsit un înlocuitor și nu mai e nevoie de ea. 
De atunci, conducerea face presiuni asupra ei să demisioneze. Într-un e-mail i s-a reproșat că acumulează absențe și a fost chemată la „discuții”. Profesoara i-a întrebat dacă vor organiza o comisie de disciplină, caz în care sunt obligați să trimită o solicitare scrisă, iar ea are dreptul să se prezinte cu un avocat. Solicitarea a venit, doar că în prezent școala e închisă și comisia nu se poate întruni.
„E o situație care produce foarte multă anxietate, e frustrant. Aștept decizia. În cazul în care se va încălca legea, sunt hotărâtă să merg mai departe, pentru că nu este normal să se întâmple așa”, povestește Maria. Ea susține că școala a funcționat dintotdeauna pe principiul „capul plecat, sabia nu-l taie”. 
Psiholoaga Diana Vasile a lucrat în ultimele luni cu mai mulți clienți aflați în situația Mariei și crede că aceste cazuri sunt similare cu violența domestică: persoana de care depinzi pentru sprijin financiar și ghidare este cea care induce amenințări. 
Dacă Mariei i se va rezilia contractul de muncă, avocata Dana Dunel spune că are opțiunea contestării măsurii în instanță, unde e foarte probabil să câștige, pentru că angajatorul nu și-a respectat angajamentul de a oferi condiții de siguranță și sănătate în muncă. Doar că e un proces îndelungat și anevoios, pe care nu mulți sunt dispuși să-l ducă până la capăt. „Le este foarte clar că presiunile nu vor înceta, așa că deseori, mulți preferă să ajungă la o înțelegere cu angajatorul, să-și ia salarii compensatorii și să-și găsească altceva”, arată specialista în Codul Muncii.
Știri
O angajată a Ministerului Muncii s-a luptat două săptămâni ca să lucreze de-acasă
RĂZVAN FILIP
2.4.20

 

Compania care a chemat sute de IT-iști să lucreze la sediu, fără măști
Dacă-n cazul școlilor se poate argumenta că munca online e greoaie, firmele IT - domeniu în care se lucrează aproape exclusiv pe calculator - nu au această scuză când insistă ca angajații lor să vină la sediu. Ionuț*, fost angajat al unei companii de software din Craiova, spune că, odată cu ridicarea stării de urgență, fostul său angajator i-a obligat pe toți cei peste două sute de angajați să se întoarcă la birou. Mai mult, măsurile de siguranță au fost ignorate aproape complet. Angajații au primit un set de trei măști de stofă, dar, din iunie până în august, puțini le-au și purtat, în condițiile în care în unele birouri munceau și peste 15 oameni. Era aproape la fel ca înainte de pandemie.
Îngrijorați de condițiile în care sunt nevoiți să muncească, mai mulți oameni au chemat Direcția de Sănătate Publică (DSP). Dar inspectorii n-au trecut niciodată de recepția companiei, susține Ionuț. Într-o ședință, unul dintre șefi le-a dat de înțeles că s-a înțeles cu DSP-ul și nu vor avea probleme și le-a spus că, dacă ar fi după el, n-ar mai permite munca de acasă mulți ani de acum înainte. 
„Doar câteva proiecte nu au supraviețuit stării de urgență și au fost înlocuite cu altele. S-a lucrat bine de acasă. Dar cei din conducere erau pe ideea că oricum nu e așa grav și suntem mai productivi de la birou.” Au trebuit să apară câteva cazuri de COVID, ca administrația să trimită o parte dintre angajați acasă. Brusc, au început să fie grijulii, să-și testeze oamenii. Pentru Ionuț a fost prea puțin și prea târziu. 
„Faptul că nici măcar pe timp de pandemie nu au fost mai flexibili și le-a păsat mai mult de bani decât de noi m-a enervat maxim și mi-am căutat altceva”, spune IT-istul. 
Mulți angajatori procedează precum compania craioveană, de teamă că va fi prea greu să implementeze telemunca, explică avocata. Ar trebui să-și schimbe disciplina de lucru, modalitatea de control a angajaților, de raportare și relaționare. „Cei mai mulți refuză să se adapteze și merg pe «așa știu, așa fac, că de asta sunt șef»”, crede avocata.
Identitate
10 întrebări pe care ai vrut mereu să i le pui unui avocat în dreptul muncii din România
IRINA GACHE
13.12.19

 

O șefă de magazin a chemat la muncă oameni despre care știa că fuseseră testați
Raul lucrează într-un magazin de aparate foto din București. Fiind un loc în care se interacționează zilnic cu clienți, superiorii săi au luat mare parte din măsurile de protecție ce se impuneau: birourile au fost distanțate, masca a fost obligatorie, suprafețele erau igienizate constant, inclusiv cu lămpi UV, iar dezinfectantul n-a lipsit. În plus, s-a alocat un buget inițial de șase măști pe lună, mărit ulterior la trei pe zi, după ce se s-a îmbolnăvit un coleg pe la începutul verii. 
Când a venit toamna, conducerea n-a mai gestionat la fel de bine situația. Trei dintre angajați au fost depistați pozitiv, așa că s-au testat toți colegii care lucrau în același birou cu ei. Doar că șefa n-a mai așteptat să primească rezultatele și i-a chemat pe doi dintre ei la muncă. Pe la jumătatea turei, au aflat amândoi că-s pozitivi și au fost trimiși acasă. În loc ca magazinul să se închidă și să fie testați toți angajații, a fost interzis doar accesul clienților la etajul pe care lucrau cei îmbolnăviți. 
„Dar noi am rămas la muncă, ne-au pus să curățăm cu spirt prin magazin. Nu au considerat necesar să ne testeze și pe noi, au zis că, dacă nu am avut contact direct, adică 15 minute fără mască la mai puțin de un metru jumătate, nu are rost. Asta deși folosim aceeași baie și bucătărie, atingem aceleași suprafețe”, își amintește Raul. 
Iresponsabilitatea unor astfel de angajatori nu încalcă doar ordinele și legile anti-COVID, ci și Legea securității și sănătății în muncă, care îi obligă să ofere fiecărui angajat un cadru de muncă sănătos, fără a-l expune vreunui risc de boală, explică avocata Dana Dunel. 
Pe lângă derapajul legal, apare și fenomenul de alienare a angajaților expuși pericolului de îmbolnăvire. Raul spune că toată situația le-a arătat lui și colegilor săi cam cât de mult valorează sănătatea lor în ochii superiorilor. 
Joburi
Mi-am căutat job în București după starea de urgență și am dat numai de țepe
IRINA GACHE
29.7.20

 

Angajații unei companii de marketing au aflat întâmplător că un coleg era infectat
La începutul pandemiei, Mariana*, angajata unei companii de marketing, a fost trimisă să lucreze de acasă. Când s-a încheiat starea de urgență, ea și colegii mai responsabili au ales să nu se întoarcă la birou, pentru că munca lor se poate face de oriunde, atât timp cât au un laptop și acces la Internet. 
Alții au preferat să revină la sediu, unde n-au ținut cont de nicio regulă, lucru constatat de Mariana de fiecare dată când s-a deplasat la sediu pentru a-și ridica salariul, pe care angajații îl primesc în plic. „Nu respectă fix cei care au interacțiuni mai dese cu alți oameni. Nici măști sau dezinfectante nu prea vezi, eu vin cu ale mele”, spune Mariana.
La începutul lunii octombrie, un angajat negaționist care a insistat să vină la birou fără a respecta regulile de protecție s-a îmbolnăvit. Mariana și ceilalți colegi au aflat întâmplător, de la cineva care știa situația. Nu a existat niciun e-mail oficial, nicio comunicare din partea conducerii. 
„S-au bazat pe faptul că lucrăm de acasă, deși nu e obligatoriu, putem merge oricând, fără restricții, ei nu monitorizează. După ce s-a aflat de colegul ăsta, unii s-au testat, dar pe banii lor. O tipă din conducere a zis că știa problema, dar a preferat să nu comunice, pentru că e o situație delicată și confidențială”, povestește angajata. 
Legislația COVID apărută peste noapte e confuză și puține companii sunt suficient de informate încât să știe ce au de făcut când se infectează cineva. Dana Dunel spune că multe legi au fost date de-a valma, fără a fi coordonate cu normele generale privind sănătatea în muncă. 
„Sunt atât de proaste, că mă apucă toți dracii când le citesc. În afară, casele de avocatură au creat arii de practică specială pentru COVID, pentru că există legislație specială pe care trebuie s-o urmărești zilnic. La noi nu s-a făcut, nu se justifică financiar”, susține avocata.
Colegul Marianei n-a infectat pe nimeni. Dar, timp de câteva zile, până s-au testat cei care intraseră în contact cu el, toată lumea a trăit cu teama c-a luat boala. Aveau întrebări despre ce s-a întâmplat, cum, când, și primeau informații fragmentate. „S-a aflat din om în om, unii mai devreme, alții mai târziu. E multă frustrare, te simți manipulat”, susține Mariana. 
Mulți oameni cu astfel de probleme la muncă trec prin episoade de anxietate crescută, dorm mai greu decât de obicei, le crește nivelul de iritabilitate, iar uneori conflictele se mută și acasă. „E un teren propice pentru toate tipurile de abuzuri, inclusiv de substanțe”, explică psiholoaga Diana Vasile.
Joburi
Cât de greu e să găsești un job în România în pandemie
IRINA GACHE
1.10.20

 

Vânzătoarea înjurată de șef când l-a sunat să-i spună că are COVID
Ana* este angajata unui magazin de haine din București, administrat de un șef negaționist. Muncește două weekenduri pe lună. Când fiica sa a fost depistată pozitiv, și-a anunțat șeful că nu poate veni la serviciu, că era contact direct. „M-a făcut nesimțită și proastă că l-am sunat sâmbăta, la opt dimineața, să-i spun că nu vin. El n-a crezut niciodată în virus”, își amintește Ana. 
A doua zi a început să se simtă rău și a fost dusă cu salvarea la spital, unde a fost confirmată pozitiv. A stat în izolare o lună, pentru că și al doilea test a ieșit pozitiv, timp în care a ajuns de trei ori la urgențe. Șeful i-a băgat trei zile de concediu de odihnă pentru weekendul în care a lipsit de la muncă. „Este un abuz. Concediul de odihnă se ia la cererea angajatului”, susține avocata Dunel.
Femeia simte urmele bolii și în prezent: dureri în piept sau musculare și stări de oboseală. Cu toate astea, s-a întors la lucru, unde s-a lovit de același cinism negaționist al șefului. „Mi-a spus ironic că îmi întinde covor roșu. Am fost pusă sa muncesc mai mult, ca să recuperez luna în care am fost bolnavă”, spune Ana. 
Negaționismul creează un mediu de lucru nesigur pentru toți angajații. În prima lună post-stare de urgență managerul le-a procurat măști și mănuși, dar apoi a lăsat totul pe cheltuiala lor. El poartă mască uneori, când îl atenționează clienții. 
Angajatorii de acest fel își maschează teama de necunoscut prin agresivitate și negare a pericolului, explică psiholoaga Diana Vasile. Au impresia că, dacă devin agresivi, sunt mai puternici, mai în control. „Când negi riscul, îți negi propriile vulnerabilități. Dar virusul e vulnerabilitatea tuturor, nu alege pe cine îmbolnăvește”, adaugă ea.
„Am stat atâția ani doar pentru că dă salariu mai bun decât ceilalți, deși munca e pe măsură, că are două spații între care trebuie să ne împărțim non-stop. Eu locuiesc în chirie, am doi copii în întreținere și trebuie să suport. Din păcate, sunt mulți angajați în situația mea, neputincioși pentru niște nenorociți de bani”, susține Ana.
Doctorii nu mai au locuri în saloane și cazează pacienți în „debara”
Oricât de chibzuit am fost de când a început pandemia, în octombrie m-am infectat. În plus, mă știu sănătos, analizele mi-au ieșit mereu bune, n-am boli cronice, nu-s supraponderal și așa mai departe. Chiar și analizele făcute ulterior în spital n-au ridicat semne de întrebare. Sau, cel puțin, nu mi le-au menționat medicii. În fine, mai întâi m-a luat o tuse, zilele următoare a început să mă usture nasul când respiram și să mă doară ochii. Apoi, mi-am pierdut gustul și mirosul. Vreo două zile am avut febră moderată, adică până în 39,4, și am luat paracetamol, dar am crezut că sunt doar răcit. 
Pînă la urmă, m-am dus la Matei Balș să-mi fac testul. Afară, la intrare în camera de gardă, era o masă pe care stăteau un aparat de oxigen, unul de luat pulsul și unul pentru măsurat tensiunea. În jurul ei să fi fost vreo 15 persoane, unii dintre ei în familie, care se înghesuiau să completeze fișe de intrare. 
N-am apucat să fac testul, că m-a luat amețeala și am început să văd în ceață. M-am așezat pe o treaptă, mi-am dat seama că-i serios și am apelat la un medic care completa o fișă și care mi-a spus: „Nu vezi că vorbesc cu altcineva?”. Așa că m-am așezat pe singurul scaun de acolo, unde mi-am pierdut cunoștința. M-au dus pe cărucior, cu oxigen la gură, într-o cameră unde am stat întins ceva vreme până m-au testat. După care m-au întrebat dacă pot conduce până acasă și mi-au zis să iau paracetamol pentru febră. 
În noaptea aia am transpirat mult. După două zile am primit rezultatul prin sms: pozitiv. Am sunat la salvare pe la ora unu și la ora opt seara a venit să mă ia un microbuz SMURD, în care erau mai mulți oameni cu Covid-19, printre care și o doamnă în vârstă cu dureri îngrozitoare. 
Ea a coborât prima, restul au rămas în microbuz. Eu m-am dus peste ei în spital. Am stat jumătate de oră la coadă pentru o radiografie la plămâni, alături de mulți alții și însoțitorii lor. Am cerut oxigen, dar n-aveau. Când mi-a venit rândul, nu eram pe lista de radiografie, am țipat la ei, ei au țipat la mine, s-a rezolvat. Apoi am amețit din nou. 
La camera de gardă nu m-au lăsat să plec acasă, pentru că aveam saturația de oxigen foarte mică, dar nici locuri în spital n-aveau. Ar fi vrut să mă trimită la Galați sau la Caracal, la unu noaptea. Doamna din microbuz era și ea pe acolo, nu o băgase nimeni în seamă de șapte ore, tremura și cerea ajutor: „Am crezut că vin la spital să fiu ajutată, că altfel stăteam acasă.” 
M-au instalat într-un cabinet până urma să se elibereze un salon. Erau singurele camere cu instalație de oxigen în perete, restul aveau numai butelii care se consumau în câteva ore. În noaptea aia și a doua zi am stat pe o targă, alături de alt domn, și el infectat, pe targa lui. Acolo am început tratamentul cu anticoagulante, injecții în burtă și în fund, pastile pentru stomac și altele care nici nu știu pentru ce erau. 
Când m-au mutat în salon, am continuat să stau câteva nopți pe oxigen. Am avut și momente în care deliram, îi scriam mesaje mamei că mă duc la bunica, care nu mai e în viață. Am realizat că nu contează vârsta sau situația financiară. Mori, pur și simplu. Eram coleg de salon cu un domn de peste 80 de ani, care era intubat. Avea zeci de perfuzii, era schimbat și întors de pe o parte pe alta frecvent, i se lua sânge constant, era bombardat de vânătăi. A murit în ziua în care eu m-am externat.
Știri
Prin ce te obligă statul român să treci dacă naști în epidemia de coronavirus
ILINCA NEAGU
14.5.20

 

Când n-am mai avut simptome, mi-au zis că mă pot duce acasă cu salvarea și să rămân în izolare la domiciliu. M-au scos din salon, mi-au dat să mănânc la prânz, mi-au prescris tratament pentru următoarele cinci zile și m-au lăsat să aștept mașina 15 ore, într-un cabinet dezafectat devenit debara. Stăteam pe un pat strâns, cu picioarele pe unde reușeam, înconjurat de dosare. 
M-am certat cu ei: vreau acasă, vă rog frumos, îmi iau o salvare privată, numai să plec, n-am apă, n-am mâncare. M-au amenințat cu poliția și dosar penal, așa că m-am întins cum am putut pe patul ăla, m-am acoperit cu un sac care era pe acolo, că se facuse răcoare, și am adormit. M-a trezit un șofer de ambulanță, care m-a dus acasă. Într-o săptămână am slăbit 12 kilograme și am rămas cu o pneumonie. Virusul te poate doborî, oricât de puternic ai fi. Nu te juca, poartă mască. Dacă ajungi la spital, ești mâncat. (*Victor, 33 de ani)
Nașterea naturală la stat poate fi tortură
Cum cea mai ieftină ofertă pentru o naștere naturală la privat a fost de 14 mii de lei pentru trei zile de spitalizare, am născut în august la spitalul Cantacuzino din București, pe care mi l-a recomandat doamna doctor de la Regina Maria cu care am urmărit sarcina. În același timp, ea e angajată și la camera de gardă de-acolo, doar că n-a picat pe tură când am născut eu. M-au internat cu o zi mai devreme, deoarece aparatul NST, care face testul fetal non-stress, arăta că am contracții. Acesta e un test de monitorizare a bătăilor cordului fetal și presupune monitorizarea mișcărilor fetale, frecvenței cardiace fetale și modificarea ritmului cardiac în timpul mișcărilor fetale.
Era cumva de înțeles, am așteptat nouă ore să fac testul, nemâncată și nebăută, în curtea spitalului care are un singur astfel de aparat. Coada era interminabilă. În tot timpul ăsta, m-am gândit cât de norocoasă am fost să pot urmări progresul sarcinii la privat și că nu sunt una dintre mamele care stau la astfel de cozi, în pandemie, doar pentru un consult periodic. 
În salon nu eram singură și mi-a fost teamă, căci nu știam istoricul și contactele colegei de cameră. Măști purtam obligatoriu doar în spațiile comune și la Neonatologie, dar nu le primeam din spital, ci trebuia să le aducem de-acasă. Personalul le purta peste tot, însă mai mult doar pe gură. Îmi luau temperatura de două ori pe zi. 
A fost greu înainte de naștere, aveam dureri groaznice. Nu aveam voie să primesc niciun vizitator, depindeam de asistente și de infirmieri. Pentru orice pachețel primit la poartă trebuia să plătesc pe cineva din spital să mi-l aducă, pentru orice cumpărătură de la magazinul de la intrare trebuia să dau bani extra. Eu măcar am familie în București, însă erau acolo persoane din afara orașului. 
Fiind prima sarcină, a fost traumatizant faptul că personalul medical n-a fost înțelegător. Sala de travaliu era asistată de o asistentă foarte scârbită de tot ce era în jurul ei. Încă de când am ajuns nu m-a întrebat nimic și nu m-a consultat nimeni.
După câteva minute bune după ce au început durerile, am dorit să stau în fund la marginea patului sau în picioare, însă asistenta nu mi-a dat voie și a insistat să stau întinsă, probabil să nu fac mizerie pe jos, având în vedere lichidul care curge pe toată perioada travaliului. Întinsă, durerile erau extraordinar de puternice. Asistenta m-a conectat în cele din urmă la aparatul NST pentru a monitoriza contracțiile, iar eu de durere respiram greu, îmi venea să plâng și scoteam tot felul de sunete. „De ce faci așa, ca o locomotivă? Lasă că așa se aduce un copil pe lume! Toate am trecut prin asta", mi-a zis asistenta. 
Au trecut mai multe ore în care am fost ignorată complet, până când am rugat-o insistent să facă ceva, deoarece îmi venea să vomit de durere, deși stătea la birou în aceeași cameră. S-a uitat la rezultatul NST și mi-a zis că nici măcar nu sunt contracții atât de mari și să nu mă mai plâng. M-a pus totuși să mă întorc pe spate și să desfac picioarele, pentru a verifica dilatația. Am rugat-o să aștepte un minut, pentru că eram în plină contracție și aveam o durere groaznică, dar n-a vrut și efectiv m-a bruscat și a introdus degetul pentru a ferifica dilatația. Nu pot să exprim în scris durerea pe care am simțit-o. 
După alte câteva ore nu era nicio schimbare în ceea ce privește dilatația mea și am început să vomit de durere, lucru care a făcut-o să se ridice de pe scaun și să mă verifice încă o dată. Mi-a făcut o perfuzie cu No-Spa, care n-a avut niciun efect. Cu ochii în lacrimi și epuizată, am rugat-o să cheme un medic de gardă, pentru că doream să fac cezariană, dacă suferisem atât și dilatația era zero încă de când a început travaliul. M-a ignorat din nou.
I-am scris doctoriței mele de la Regina Maria să roage un coleg să vină să mă vadă, deoarece nu mai aveam forța să rezist, iar asistenta mă ignoră complet. Mi-a răspuns sec: „O să fiți văzută de colegi.”
Mediu
Poluarea a ucis de cinci ori mai mulți oameni decât COVID-19 anul ăsta
FRANCES FOX
28.9.20

 

Norocul meu a fost că doctorul cu care a născut o cunoștință era de gardă, așa că l-a contactat și rugat să vină să mă vadă. Așa am ajuns să fac cezariană după vreo șapte ore de travaliu inutil, pentru că n-am avut un doctor care să se îngrijească de starea mea. Doctorul cu care am născut, într-un final, a fost profesionist, nașterea a fost destul de ușoară, având în vedere situația și stresul la care am fost supusă. A venit să mă vadă zilnic, să se asigure că sunt ok, iar în zilele în care a fost liber a rugat colegii să mă verifice. Patru nopți am petrecut în acel spital, iar într-o vineri am fost externată.
Ceea ce vreau să recomand viitoarelor mămici e să aibă grijă la alegerea doctorului, deoarece fără un doctor căruia să-i pese, experiența poate fi una dezastruoasă. Fără un doctor de încredere, nu te bagă nimeni în seamă în spital. La fiecare mișcare pe care o făceam eram întrebată de către asistente cine îmi e doctor. Când le spuneam, eram efectiv ignorată. (*Carmen, 29 de ani)
Te duci cu probleme la rinichi, poți pleca cu Covid-19
Am ajuns la Spitalul Universitar fiindcă aveam dureri îngrozitoare în abdomen și nu mai puteam să urinez normal. În mod normal, nu m-aș fi dus la spital pe timp de pandemie, dar fiindcă mă știam cu niște probleme recente cu rinichii m-am temut de un eventual blocaj renal și am zis că merită să mă risc. Am ajuns la spital cu mașina familiei, chircită de durere. La camera de gardă, familia a fost rugată să stea afară, spitalul fiind în carantină. La intrare mi s-a cerut buletinul și doamna care făcea fișele pentru urgențe mi-a pus diverse întrebări despre ce simptome mă supărau în acel moment, cât și unele specifice pentru trierea pacienților potențial infectați cu noul coronavirus: dacă tușesc, dacă am febră, dacă mi-am pierdut mirosul sau gustul, dacă am fost plecată din țară sau dacă am luat contact cu cineva cu Covid-19.
După completarea chestionarului, am fost pusă să semnez că voi fi de acord să fiu testată pentru covid și izolată până la venirea rezultatului dacă voi necesita internare. Am fost inclusă la urgențe majore și a trebuit să aștept un brancardier să mă ducă cu căruciorul în sala cu alte urgențe. A durat câteva minute, fiindcă toți erau plecați să ducă alți pacienți. Era un haos și o agitație pe care nu le-am mai văzut până acum într-un spital de urgență, fiindcă primeau și pacienți Covid și tot personalul era într-o alergătură continuă.
Mi s-a luat sânge pentru analize, mi s-au făcut o electrocardiogramă și o perfuzie cu agocalmin, în timp ce o asistentă, căreia îi tot aluneca masca de pe față, mă întreba diverse despre starea mea de sănătate și boli trecute. Am fost dezamăgită să văd că nu tot personalul purta mască corespunzător, deși alții erau bine echipați, cu câte două măști și viziere. În plus, în camera unde eram eu și restul pacienților cu urgențe majore, o asistentă lua prânzul fără nicio jenă.
După ce mi s-a terminat perfuzia, am fost la ecografie abdominală, unde mi s-a spus că rinichii mei erau bine, doar că aveam un chist de câțiva centimetri lângă uter care apăsa pe vezică, de acolo și urinarea mea deficitară. Apoi am fost trimisă la cabinetul de ginecologie pentru examinare. Am așteptat aproximativ o oră până să fiu poftită în cabinet de doctorița care mi s-a adresat deranjată că atunci când a dechis ușa eu stăteam pe telefon: „Să înțeleg că nu îți e prea rău de stai pe telefon, nu?”. N-am înțeles ce legătură avea faptul că mi-am petrecut 60 de minute pe hol pe telefon și nu tavălindu-mă pe jos de durere.
Știri
Un medic mi-a explicat de ce România nu e în stare să ajute foștii pacienți cu coronavirus
VLAD MARKO TOLLEA
30.7.20

 

În timpul discuției i-am menționat despre acel chist despre care aflasem la ecografie, dar ea îmi tot spunea că medicul de la ecografie n-a trecut acel lucru pe raport, deci că n-aș niciun chist. Într-un final, m-a consultat și mi-a refăcut chiar ea ecografia, unde a văzut acel chist, dar nu avea aparatura necesară și pentru un consult transvaginal, așa că nu s-a putut pronunța prea bine. A fost chemată de urgentă la o pacientă care născuse și am fost rugată să aștept din nou pe hol până se întoarce, să poată continua consultul.
Am așteptat patru ore pe acel scaun, pe holul pe unde din când în când treceau brancardieri în costum cu pacienți Covid, echipați și ei în acele combinezoane albe, cu măști și viziere. Când ajungeau în capul holului îmi spuneau să mă dau la o parte într-un colț, să nu mă contaminez. Nu m-am simțit deloc în siguranță, mă așteptam ca trierea și deplasarea pacienților cu Covid să fie făcută într-o zonă special amenajată, nu în apropiere de alți pacienți veniți cu alte probleme la spital. Am petrecut o zi întreagă acolo și m-am ales cu multiple recomandări despre ce consultații trebuie să fac în ambulatoriu și cu o imagine foarte clară a unui spital de urgențe depășit de situație, cu medici epuizați și un haos al pacienților amestecați. Nu regret experiența, consider că în anumite momente chiar trebuie să te riști să elimini o eventuală complicație a unor afecțiuni, dar sper din suflet să nu mă fi ales și cu Covid, deși am purtat constant două măști: una N95 și una chirurgicală. (*Eva, 33 ani)
*Numele au fost schimbate pentru a proteja identitatea pacienților
Acum trei ani, Mari, o femeie de 50 de ani din Pitești, a fost diagnosticată cu lupus eritematos sistemic (LES), o boală cronică autoimună care reprezintă o tulburare continuă a sistemului imunitar. Îți sunt afectate unul sau mai multe organe interne, cel mai frecvent fiind pielea, sistemul osteo-articular, rinichii, sistemul nervos, plămânii. Deseori, pacienții ajung să fie diagnosticați cu LES după ce au trecut pe la trei-patru doctori și au făcut numeroase investigații medicale. Deși nu există un tratament vindecător, unele medicamente ajută la reducerea daunelor.
Plaquenil este unul dintre medicamentele care îi asigură lui Mari o normalitate a vieții de zi cu zi. Tratamentul ei implică, pe lângă altele, câte două pastile de Plaquenil, în fiecare zi, fără întrerupere. Acum, medicamentul antiviral este unul dintre cele mai căutate la nivel mondial, întrucât se află în schema de tratament pentru pacienții infectați cu virusul SARS-Cov-2.
De trei săptămâni, Mari nu îl mai găsește în nicio farmacie. Ultima cutie și-a cumpărat-o în februarie și atunci, cu greu. Stocurile de Plaquenil au scăzut drastic, cu peste o sută de mii de pastile, ajungând la 511 206 de comprimate, în toată țara, conform platformei de monitorizare a stocurilor de medicamente de la Ministerul Sănătății. O cantitate insuficientă pentru un medicament vital pentru zeci de mii de pacienți care se luptă cu LES și alte afecțiuni rare.
Președintele Trump, responsabil și el pentru dispariția medicamentului din farmacii
Plaquenil conține o substanță numită hidroxiclorochină, folosită împotriva malariei, care apare în protocolul Ministerului Sănătăţii (MS) pentru tratamentul cazurilor de COVID-19. În urmă cu două săptămâni, președintele SUA, Donald Trump, a anunțat pe Twitter, tratamentul pentru coronavirus compus din Hidroxiclorochină și Azitromicin. „Un medicament miracol”, spunea el, și i-a făcut pe oameni să dea buzna în farmacii să-l cumpere preventiv, fără să aibă o nevoie reală.

Asta i-a lăsat pe pacienții cu boli preexistente fără acces la tratamentul care le este vital. S-a întâmplat nu doar în România, ci și în Italia, Marea Britanie și Franța, țări lovite puternic de epidemia de coronavirus. India, scrie The Guardian, furnizorul de materie primă pentru fabricarea medicamentului, a oprit exporturile și o păstrează pentru locuitorii săi.
Plaquenil, un medicament produs şi distribuit de compania Sanofi, se eliberează doar pe bază de rețetă. Dar asta nu i-a împiedicat pe oameni să și-l procure, astfel încât să nu mai poată fi găsit pe piață de aproape o lună. Ministrul Sănătăţii Nelu Tătaru a precizat, joi seară, că farmaciile s-au golit şi de paracetamol, dar şi de alte medicamente deoarece populaţia şi-a făcut stocuri acasă.
O farmacistă din București, angajată la unul dintre cele mai mari lanțuri farmaceutice de pe piață, spune că a vândut ultimele două cutii acum trei săptămâni. De atunci, medicamentul n-a mai ajuns la ei.
„În ultima săptămână am insistat noi, pentru pacienții din zonă, să facem rost de acest medicament, să poată beneficia de el. Cei de la sediu ne-au cerut să le trimitem înainte dovada prescripțiilor de la pacienți, probabil ca să se convingă furnizorul că avem nevoie de el pentru oameni, nu pentru noi.”
Deocamdată nu s-a rezolvat nimic în acest sens, mai spune farmacista. „Ne-au luat și pe noi pe nepregătite. Am aflat că face parte din tratamentul pentru coronavirus chiar după ce s-au epuizat stocurile. N-am apucat nici eu să iau acasă măcar o folie.”
 
SCHEMĂ TRATAMENT PENTRU BOLNAVII DE CORONAVIRUS. FOTOGRAFIE VIA SURSE DIN SPITALUL DIN SUCEAVA
Efecte adverse periculoase
Farmacista atenționează însă că efectele adverse de la Plaquenil pot fi extrem de grave, după cum scrie și în prospectul medicamentului. Și laboratorul Sanofi solicită autorităților să comunice clar reacțiile adverse grave cunoscute de la utilizarea Plaquenil:
- tulburările oculare, în urma utilizării pe termen lung, inclusiv retinopatia, cu modificări în pigmentare și defecte de câmp vizual;
- hipoglicemia severă, inclusiv pierderea cunoștinței (la pacienții tratați cu și fără medicamente antidiabetice);
- efectele cardiotoxice sunt complicații rare, dar grave ale hidroxiclorochinei, care includ tulburări acute de conducere intracardiacă (prelungirea intervalului QT, aritmie ventriculară)
O listă care ar trebui să-i facă pe oameni să nu ia Plaquenil cu pumnul. Totuși, șansele lui Mari și ale altor mii de români de a găsi medicamentul, în criza de coronavirus, sunt momentan zero. Pe platform  Medicamente  Lipsă a Ministerului  Sănătății, tot mai mulți oameni întreabă când și unde pot găsi medicamentul care-i ajută în tratamentul bolilor reumatologice și autoimune. O situație similară se întâmplă și cu Euthyrox, un medicament necesar pacienților cu afecțiuni ale glandei tiroide.
Monitorizarea de stocuri arată că ar exista 26 675 de comprimate în județul Argeș, de unde este Mari. Însă platforma nu-ți spune și unde poți găsi aceste pastile.
„Nu știu ce-o să facem, întreb zilnic la farmacii când îl aduc, dar o farmacistă mi-a spus că Ministerul Sănătății (MS) l-a retras de pe piață. Trebuie să-mi sun doctorul să văd dacă pot lua un înlocuitor”, povestește Mari, după ce a căutat toată săptămâna medicamentul la farmaciile din Pitești.
Știri
Sunt asistentă în spitalul din Suceava și trăiesc haosul din focarul de infecție cu coronavirus
ANONIM
24.3.20

 

Ministerul Sănătății a retras stocurile de Plaquenil din circuitele deschise
Într-adevăr, ministerul este cel care administrează momentan stocurile din România, după ce produsul a fost pus la dispoziția sa. Dan Zaharescu, Director Executiv al Asociației Române a Producătorilor Internaționali de Medicamente (ARPIM), explică situația:
„În clipa în care s-a auzit că produsul s-ar putea să fie eficace în cazul pacienților infectați cu SARS-COV-2, anumite persoane au cumpărat produsul fără să aibă nevoie de el. S-a perturbat piața și acela a fost momentul în care Ministerul Sănătății a cerut producătorului să pună la dispoziție cantitățile care sunt în acest moment pe piață.”
Adică, toate medicamentele Plaquenil au fost retrase din circuitul deschis, al farmaciilor, și trimise în spitalele unde sunt internați pacienții cu coronavirus. Cu toate astea, tratamentul cu Plaquenil este unul off-label, în afara indicațiilor terapeutice, explică Zaharescu. Nu există studii clinice care să demonstreze eficacitatea sa, doar studii observaționale. Chiar Ministerul Sănătății antenționa, într-o postare pe Facebook din 19 martie, că substanța nu poate fi administrată acasă, fără indicațiile clare ale medicului.
 
SCREENSHOT ANUNȚUL MINISTERULUI SĂNĂTĂȚII PE FACEBOOK
La aceeași postare curg comentarii în care oamenii se plâng că nu mai găsesc Plaquenil de săptămâni bune și întreabă ce pot face în acest caz. N-au primit însă niciun răspuns de la MS.

Producătorul Sanofi face donații, statul bâjbâie
Într-un document publicat pe site-ul lor, Sanofi menționează:
„La solicitarea guvernelor și/sau a autorităților naționale din domeniul sănătății, Sanofi poate furniza sau dona acest medicament. Sanofi are capacitatea de fabricație necesară pentru a crește producția, menținând în același timp niveluri adecvate de aprovizionare pentru utilizarea în indicațiile actuale, autorizate, ale medicamentului Plaquenil.”
Laboratorul francez anunța în 18 martie că va dona medicamente pentru tratarea a trei sute de mii de pacienți în Franța. Pentru România, cantitatea promisă este de 18 mii de cutii a 60 de comprimate, conform lui Adrian Ionel, director Unifarm, contactat de VICE România.
„Sunt 18 mii de cutii, le trimitem în toată țara. Am trimis deja o parte către spitale. Sunt doar pentru spitale, pentru linia întâi de luptă”, explică Adrian Ionel.
Astăzi, într-o conferință de presă, ministrul Sănătății, Nelu Tătaru, a declarat că „Ministerul Sănătății a primit donație 18 000 cutii (1 080 000 doze) de hidroxiclorochină, medicamente pentru tratamentul a peste 45 000 pacienți infectați cu SARS-CoV2, conform protocolului de tratament”.
Ministrul a mai adăugat că: „În prezent, la nivel național avem medicația necesară tratării pacienților, fără discontinuitate”.
N-a specificat însă ce se întâmplă cu pacienți ca Mari, cu boală preexistentă, care nu mai găsesc medicamentul în farmacii.

Medicamentul lipsește și de la pacienții cu boli cronice, și de la bolnavii cu COVID-19
Cu toate promisiunile și donațiile, momentan, la Spitalul Județean din Suceava, unde peste 180 de cadre medicale sunt infectate cu coronavirus, Plaquenil a dispărut și din tratamentul pacienților. Delia, o femeie din București, care se zbate să facă rost de medicamente pentru mătușa și unchiul ei, internați cu COVID-19 la Suceava, respectiv Iași, povestește pentru VICE:
„Schema de tratament pentru un bolnav cu coronavirus conține Kaletra, Tamiflu și Plaquenil. Mătușa mea, internată într-o sâmbătă, pe 21 martie, a primit până luni Plaquenil. De marți până sâmbătă următoare i-a fost administrată doar jumătate din doză de Kaletra”.
Delia a dat zeci de telefoane la DSP Suceava și la farmacia spitalului pentru a afla ce se întâmplă cu medicamentele: nu sunt stocuri, i s-a spus. Plaquenil n-a ajuns pentru cei mai mulți pacienți de la Suceava:
„De ce nu au trimis medicamentele direct la Suceava? Este cel mai mare focar de coronavirus, în acest moment, în România”, zice Delia, care a expediat medicamente de la București pentru rudele ei internate. „Am cumpărat de aici Azitromicină și am trimis-o pe tren la Suceava. Acolo nu mai găsești nici Paracetamol în farmacii”.
 
BOLNAVĂ CU CORONAVIRUS, INTERNATĂ ÎN SUCEAVA
De marți, 31 martie, Suceava și alte opt comune din județ se află în carantină totală, conform Ordonanței Militare nr. 6. Astăzi, în farmacia Dona, din curtea Spitalului Județean Suceava nu mai există Plaquenil. Una dintre farmaciste mi-a spus, la telefon: „Nu mai sunt nicăieri în oraș. Nu știu dacă sunt în spital”. Asta în timp ce, în urmă cu două zile, mai mulți pacienți internați la Suceava spuneau că n-au primit medicamentul pentru tratamentul de coronavirus.
În timp ce pacienții bolnavi de coronavirus așteaptă medicamentele promise de statul român, pacienții cu boli cronice încearcă să găsească, în farmacii, o ultimă cutie de Plaquenil.
„A venit o doamnă cu o rețetă de Plaquenil, dependentă de câțiva ani de medicament. Și-a întins antenele peste tot pentru a face rost de el. În cele din urmă, a vorbit direct la producător, Sanofi, care a informat-o că ei au depozitele pline, dar nu au primit solicitări”, explică farmacista din București.
 
OAMENI CARE ÎNTREABĂ DE PLAQUENIL PE PLATFORMA MEDICAMENTE LIPSĂ A MS
Ce soluții poate avea România
Nelu Tătaru, a declarat, joi seară, că de săptămâna viitoare vor reapărea în farmacii mai multe medicamente căutate de populaţie, între care şi Euthyrox, fără a preciza însă nimic despre Plaquenil.
Experții din domeniu spun că o soluție ar fi ca producătorii locali să creeze substanța necesară în laboratoarele din România. Cristian Roșu de la Coaliția Organizațiilor Pacienților cu Afecțiuni Cronice din România (COPAC) crede că, într-o situație de urgență, producătorii locali pot face acele substanțe active din medicamente.
Contactat de VICE, Radu Gănescu, președintele Coaliției Organizațiilor Pacienților cu Afecțiuni Cronice, spune că astfel de crize de medicamente se întâmplă des în România, iar epidemia de coronavirus nu face decât să accentueze problemele pe care piața de medicamente le avea dinainte de criză.
„Problema e că nu suntem doar noi în situația asta. Multe țări au nevoie de acest medicament, iar producția nu se poate face peste noapte. Durează, de obicei două-trei săptămâni ca astfel de crize să se rezolve”, explică Gănescu.
El mai spune că doar Unifarm poate aduce direct de la producător sau de pe piețe, nu neapărat europene, dar unde cantitatea este extra suficientă, iar excesul poate fi redistribuit în România. „Pentru un proces urgent este nevoie de o autorizație de nevoi speciale, de la Ministerul Sănătății, dar lucrurile nu se pot rezolva peste noapte”, adaugă Gănescu.
Euthyrox, Siofor și Plaquenil sunt cel puțin trei medicamente care lipsesc din farmaciile românești, în epidemia de coronavirus care a afectat până acum peste trei mii de români. 

